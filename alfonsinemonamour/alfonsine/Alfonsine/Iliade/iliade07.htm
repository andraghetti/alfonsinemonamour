<!-- saved from url=(0022)http://internet.e-mail -->
<html>

<head>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 3.0">
<title>Iliade - Libro Settimo</title>
</head>

<body bgcolor="#FFFFFF" style="font-family: Arial, Helvetica">
<div align="center"><center>

<table border="0" cellpadding="0" cellspacing="0" width="600">
  <tr>
    <td><p align="center"><a name="alto"></a><a href="index.htm"><img src="titolo.gif" alt="Iliade di Omero" border="0" WIDTH="280" HEIGHT="133"></a><br>
    <font size="1">un clic sull'immagine per tornare alla copertina</font></p>
    <p align="center">traduzione di <strong>Vincenzo Monti</strong></p>
    <table border="0" width="100%">
      <tr>
        <td width="25%" align="center"><a href="indice.htm"><img src="indice.gif" alt="indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade06.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade08.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    <hr>
    <b><p ALIGN="CENTER"></b><font size="5"><strong>Libro Settimo</strong></font></p>
    <p ALIGN="CENTER">Così dicendo, dalle porte eruppe<br>
    seguìto dal fratello il grande Ettorre.<br>
    Ardono entrambi di far pugna: e quale<br>
    i naviganti allegra amico vento<br>
    che un Dio lor manda allor che stanchi ei sono<br>
    d'agitar le spumanti onde co' remi,<br>
    e cascano le membra di fatica;<br>
    tali al desìo de' Teucri essi appariro.<br>
    A prima giunta Paride stramazza<br>
    Menestio d'Arna abitatore, e figlio<br>
    del portator di clava Arëitòo,<br>
    a cui lo partorìa Filomedusa<br>
    per grand'occhi lodata. Ettore attasta<br>
    Eïoneo di lancia alla cervice<br>
    sotto l'elmetto, e morto lo distende.<br>
    Glauco, duce de' Licii, a un tempo istesso<br>
    d'un colpo di zagaglia ad Ifinòo,<br>
    prole di Dèssio, l'omero trafigge<br>
    appunto in quella che salìa sul cocchio,<br>
    e dal cocchio al terren morto il trabocca.<br>
    Vista la strage degli Achei, Minerva<br>
    dall'Olimpo calossi impetuosa<br>
    verso il sacro Ilïon. La vide Apollo<br>
    dalla pergàmea rocca, e vincitori<br>
    bramando i Teucri, le si fece incontro<br>
    vicino al faggio, e favellò primiero:<br>
    Figlia di Giove, e quale il cor t'invade<br>
    furia novella? E qual sì grande affetto<br>
    dall'Olimpo ti spinge? a portar forse<br>
    della pugna agli Achei la dubbia palma,<br>
    poiché niuna ti tocca il cor pietade<br>
    dello strazio de' Teucri? Or su, m'ascolta,<br>
    e fia lo meglio. Si sospenda in questo<br>
    giorno la zuffa, e alla novella aurora<br>
    si ripigli e s'incalzi infin che Troia<br>
    cada: da che la sua caduta a voi<br>
    possenti Dive il cor cotanto invoglia.<br>
    Sia così, Palla gli rispose: io scesi<br>
    fra i Troiani e gli Achei con questa mente.<br>
    Ma come avvisi di quetar la pugna?<br>
    Suscitiam, replicava il saettante<br>
    figlio di Giove, suscitiam la forte<br>
    alma d'Ettorre a provocar qualcuno<br>
    de' prodi Achivi a singolar tenzone:<br>
    e indignati gli Achivi un valoroso<br>
    spingano anch'essi a cimentarsi in campo<br>
    da solo a solo col troian guerriero.<br>
    Disse, e Minerva acconsentìa. Conobbe<br>
    de' consultanti iddii tosto il disegno<br>
    il Prïamide Elèno in suo pensiero,<br>
    e ad Ettore venuto: Ettore, ei disse,<br>
    pari a quello d'un nume è il tuo consiglio;<br>
    ma udir vuoi tu del tuo fratello il senno?<br>
    Fa dall'armi cessar Teucri ed Achei,<br>
    e degli Achei tu sfida il più valente<br>
    a singolar certame. Io ti fo certo<br>
    che il tuo giorno fatal non giunse ancora;<br>
    così mi dice degli Dei la voce.<br>
    Esultò di letizia all'alto invito<br>
    il valoroso: e presa per lo mezzo<br>
    la sua gran lancia, e tra l'un campo e l'altro<br>
    procedendo, fe' alto alle troiane<br>
    falangi; ed elle soffermârsi tutte.<br>
    Soffermârsi del pari al riverito<br>
    cenno d'Atride i coturnati Achivi,<br>
    e in forma d'avoltoi Minerva e Febo<br>
    sull'alto faggio s'arrestâr di Giove,<br>
    con diletto mirando de' guerrieri<br>
    quinci e quindi seder dense le file<br>
    d'elmi orrende e di scudi e d'aste erette.<br>
    Quale è l'orror che di Favonio il soffio<br>
    nel suo primo spirar spande sul mare,<br>
    che destato s'arruffa e l'onde imbruna:<br>
    tale de' Teucri e degli Achei nel vasto<br>
    campo sedute comparìan le file.<br>
    Trasse Ettorre nel mezzo, e così disse:<br>
    Udite, o Teucri, udite attenti, o Achivi,<br>
    ciò che nel petto mi ragiona il core.<br>
    Ratificar non piacque all'alto Giove<br>
    i nostri giuramenti, e in suo segreto<br>
    agli uni e agli altri macchinar ne sembra<br>
    grandi infortunii, finché l'ora arrivi<br>
    ch'Ilio per voi s'atterri, o che voi stessi<br>
    atterrati restiate appo le navi.<br>
    Or quando il vostro campo il fior racchiude<br>
    degli achivi guerrieri, esca a duello<br>
    chi cuor si sente: lo disfida Ettorre.<br>
    Eccovi i patti del certame, e Giove<br>
    testimonio ne sia. Se il mio nemico<br>
    m'ucciderà, dell'armi ei mi dispogli,<br>
    e le si porti; ma il mio corpo renda,<br>
    onde i Troiani e le troiane spose<br>
    m'onorino del rogo. Ov'io lui spegna,<br>
    ed Apollo la palma a me conceda,<br>
    porteronne le tolte armi nel sacro<br>
    Ilio, e del nume appenderolle al tempio:<br>
    ma l'intatto cadavere alle navi<br>
    vi sarà rimandato, onde d'esequie<br>
    l'orni l'achea pietade e di sepolcro<br>
    su l'Ellesponto. Lo vedrà de' posteri<br>
    naviganti qualcuno, e fia che dica:<br>
    Ecco la tomba d'un antico prode<br>
    che combattendo coll'illustre Ettorre<br>
    glorïoso perì. Questo fia detto,<br>
    ed eterno vivrassi il nome mio.<br>
    All'audace disfida ammutoliro<br>
    gli Achei, tementi d'accettarla, e insieme<br>
    di recusarla vergognosi. Alfine<br>
    in piè rizzossi Menelao, nell'imo<br>
    del cor gemendo, ed in acerbi detti<br>
    prorompendo gridò: Vili superbi,<br>
    Achive, non Achei! Fia questo il colmo<br>
    dell'ignominia, se tra voi non trova<br>
    quell'audace Troian chi gli risponda.<br>
    Oh possiate voi tutti in nebbia e polve<br>
    resoluti sparir, voi che vi state<br>
    qui senza core immoti e senza onore.<br>
    Ma io medesmo, io sì, contra costui<br>
    scenderò nell'arena. In man de' numi<br>
    della vittoria i termini son posti.<br>
    Ciò detto, l'armi indossa. E certo allora<br>
    per le mani d'Ettorre, o Menelao,<br>
    trovato avresti di tua vita il fine,<br>
    (ch'egli di forza ti vincea d'assai)<br>
    se subito in piè surti i prenci achivi<br>
    non rattenean tua foga. Egli medesmo<br>
    il regnatore Atride Agamennóne<br>
    l'afferrò per la mano, e, Tu deliri,<br>
    disse, e il delirio non ti giova. Or via,<br>
    fa senno, e premi il tuo dolor, né spinto<br>
    da bellicosa gara avventurarti<br>
    con un più prode di cui tutti han tema,<br>
    col Prïamide Ettorre. Anco il Pelìde,<br>
    sì più forte di te, lo scontro teme<br>
    di quella lancia nel conflitto. Or dunque<br>
    ritorna alla tua schiera, e statti in posa.<br>
    Gli desteranno incontra altro più fermo<br>
    duellator gli Achivi, e tal ch'Ettorre,<br>
    intrepido quantunque ed indefesso,<br>
    metterà volentier, se dritto io veggo,<br>
    le ginocchia in riposo, ove pur sia<br>
    che netto egli esca dalla gran tenzone.<br>
    Svolge il saggio parlar del sommo Atride<br>
    del fratello il pensier, che obbedïente<br>
    quetossi, e lieti gli levâr di dosso<br>
    le bell'arme i sergenti. Allor nel mezzo<br>
    surse Nestore, e disse: Eterni Dei!<br>
    Oh di che lutto ricoprirsi io veggio<br>
    la casa degli eroi, l'achea contrada!<br>
    Oh quanto in cor ne gemerà l'antico<br>
    di cocchi agitator Pelèo, di lingua<br>
    fra' Mirmidon sì chiaro e di consiglio;<br>
    egli che in sua magion solea di tutti<br>
    gli Achei le schiatte dimandarmi e i figli,<br>
    e giubilava nell'udirli! Ed ora<br>
    se per Ettorre ei tutti li sapesse<br>
    di terror costernati, oh come al cielo<br>
    alzerebbe le mani, e pregherebbe<br>
    di scendere dolente anima a Pluto!<br>
    O Giove padre, o Pallade, o divino<br>
    di Latona figliuol! ché non son io<br>
    nel fior degli anni, come quando in riva<br>
    pugnâr del ratto Celadonte i Pilii<br>
    con la sperta di lancia arcade gente<br>
    sotto il muro di Fea verso le chiare<br>
    del Jàrdano correnti? Alla lor testa<br>
    Ereutalion venìa, che pari a nume<br>
    l'armatura regal d'Arëitòo<br>
    indosso avea, del divo Arëitòo<br>
    che gli uomini tutti e le ben cinte donne<br>
    clavigero nomâr; perché non d'arco<br>
    né di lunga asta armato ei combattea,<br>
    ma con clava di ferro poderosa<br>
    rompea le schiere. A lui diè morte poscia,<br>
    pel valore non già, ma per inganno<br>
    Licurgo al varco d'un angusto calle,<br>
    ove il rotar della ferrata clava<br>
    al suo scampo non valse; ché Licurgo<br>
    prevenendone il colpo traforògli<br>
    l'epa coll'asta, e stramazzollo; e l'armi<br>
    così gli tolse che da Marte egli ebbe,<br>
    armi che poscia l'uccisor portava<br>
    ne' fervidi conflitti; insin che, fatto<br>
    per vecchiezza impotente, al suo diletto<br>
    prode scudiero Ereutalion le cesse.<br>
    Di queste dunque altero iva costui<br>
    disfidando i più forti, ed atterriti<br>
    n'eran sì tutti, che nessun si mosse.<br>
    Ma io mi mossi audace core, e d'anni<br>
    minor di tutti m'azzuffai con esso,<br>
    e col favor di Pallade lo spensi:<br>
    forte eccelso campion che in molta arena<br>
    giaceami steso al piede. Oh mi fiorisse<br>
    or quell'etade e la mia forza intégra!<br>
    Per certo Ettorre troverìa qui tosto<br>
    chi gli risponda. E voi del campo acheo<br>
    i più forti, i più degni, ad incontrarlo<br>
    voi non andrete con allegro petto?<br>
    Tacque: e rizzârsi subitani in piedi<br>
    nove guerrieri. Si rizzò primiero<br>
    il re de' prodi Agamennón; rizzossi<br>
    dopo lui Dïomede, indi ambedue<br>
    gl'impetuosi Aiaci; indi, col fido<br>
    Merïon bellicoso, Idomenèo;<br>
    e poscia d'Evemon l'inclito figlio<br>
    Eurìpilo, e Toante Andremonìde,<br>
    e il saggio Ulisse finalmente. Ognuno<br>
    chiese il certame coll'eroe troiano.<br>
    Disse allora il buon veglio: Arbitra sia<br>
    della scelta la sorta, e sia l'eletto,<br>
    salvo tornando dall'ardente agone,<br>
    degli Achei la salute e di sé stesso.<br>
    Segna a quel detto ognun sua sorte: e dentro<br>
    l'elmo la gitta del maggior Atride.<br>
    La turba intanto supplicante ai numi<br>
    sollevava le palme; e con gli sguardi<br>
    fissi nel cielo udìasi dire: O Giove,<br>
    fa che la sorte il Telamònio Aiace<br>
    nomi, o il Tidìde, o di Micene il sire.<br>
    Così pregava; e il cavalier Nestorre<br>
    agitava le sorti: ed ecco uscirne<br>
    quella che tutti desïâr. La prese,<br>
    e a dritta e a manca ai prenci achivi in giro<br>
    la mostrava l'araldo, e nullo ancora<br>
    la conoscea per sua. Ma come, andando<br>
    dall'uno all'altro, il banditor pervenne<br>
    al Telamònio Aiace e gliela porse,<br>
    riconobbe l'eroe lieto il suo segno,<br>
    e gittatolo in mezzo, Amici, è mia,<br>
    gridò, la sorte, e ne gioisce il core,<br>
    che su l'illustre Ettòr spera la palma.<br>
    Voi, mentre l'arma io vesto, al sommo Giove<br>
    supplicate in silenzio, onde non sia<br>
    dai teucri orecchi il vostro prego udito;<br>
    o supplicate ad alta voce ancora,<br>
    se sì vi piace, ché nessuno io temo,<br>
    né guerriero v'avrà che mio malgrado<br>
    di me trionfi, né per fallo mio.<br>
    Sì rozzo in guerra non lasciommi, io spero,<br>
    la marzïal palestra in Salamina,<br>
    né il chiaro sangue di che nato io sono.<br>
    Disse; e gli Achivi alzâr gli sguardi al cielo,<br>
    e a Giove supplicâr con questi accenti:<br>
    Saturnio padre, che dall'Ida imperi<br>
    massimo, augusto! vincitor deh rendi<br>
    e glorioso Aiace; o se pur anco<br>
    t'è caro Ettorre e lo proteggi, almeno<br>
    forza ad entrambi e gloria ugual concedi.<br>
    Di splendid'armi frettoloso intanto<br>
    Aiace si vestiva: e poiché tutte<br>
    l'ebbe assunte dintorno alla persona,<br>
    concitato avvïossi, a camminava<br>
    quale incede il gran Marte allor che scende<br>
    tra fiere genti stimolate all'armi<br>
    dallo sdegno di Giove, e dall'insana<br>
    roditrice dell'alme émpia Contesa.<br>
    Tale si mosse degli Achei trinciera<br>
    lo smisurato Aiace, sorridendo<br>
    con terribile piglio, e misurava<br>
    a vasti passi il suol, l'asta crollando<br>
    che lunga sul terren l'ombra spandea.<br>
    Di letizia esultavano gli Achivi<br>
    a riguardarlo; ma per l'ossa ai Teucri<br>
    corse subito un gelo. Palpitonne<br>
    lo stesso Ettòr; ma né schivar per tema<br>
    il fier cimento, né tra' suoi ritrarsi<br>
    più non gli lice, ché fu sua la sfida.<br>
    E già gli è sopra Aiace coll'immenso<br>
    pavese che parea mobile torre;<br>
    opra di Tichio, d'Ila abitatore,<br>
    prestantissimo fabbro, che di sette<br>
    costruito l'avea ben salde e grosse<br>
    cuoia di tauro, e indóttavi di sopra<br>
    una falda d'acciar. Con questo al petto<br>
    enorme scudo il Telamònio eroe<br>
    féssi avanti al Troiano, e minaccioso<br>
    mosse queste parole: Ettore, or chiaro<br>
    saprai da solo a sol quai prodi ancora<br>
    rimangono agli Achei dopo il Pelìde<br>
    cuor di lïone e rompitor di schiere.<br>
    Irato coll'Atride egli alle navi<br>
    neghittoso si sta; ma noi siam tali,<br>
    che non temiamo lo tuo scontro, e molti.<br>
    Comincia or tu la pugna, e tira il primo.<br>
    Nobile prence Telamònio Aiace,<br>
    rispose Ettorre, a che mi tenti, e parli<br>
    come a imbelle fanciullo o femminetta<br>
    cui dell'armi il mestiero è pellegrino?<br>
    E anch'io trattar so il ferro e dar la morte,<br>
    e a dritta e a manca anch'io girar lo scudo,<br>
    e infaticato sostener l'attacco,<br>
    e a piè fermo danzar nel sanguinoso<br>
    ballo di Marte, o d'un salto sul cocchio<br>
    lanciarmi, e concitar nella battaglia<br>
    i veloci destrier. Né già vogl'io<br>
    un tuo pari ferire insidïoso,<br>
    ma discoperto, se arrivar ti posso.<br>
    Ciò detto, bilanciò colla man forte<br>
    la lunga lancia, e saettò d'Aiace<br>
    il settemplice scudo. Furïosa<br>
    la punta trapassò la ferrea falda<br>
    che di fuor lo copriva, e via scorrendo<br>
    squarciò sei giri del bovin tessuto,<br>
    e al settimo fermossi. Allor secondo<br>
    trasse Aiace, e colpì di Priamo il figlio<br>
    nella rotonda targa. Traforolla<br>
    il frassino veloce, e nell'usbergo<br>
    sì addentro si ficcò, che presso al lombo<br>
    lacerògli la tunica. Piegossi<br>
    Ettore a tempo, ed evitò la morte.<br>
    Ricovrò l'uno e l'altro il proprio telo,<br>
    e all'assalto tornâr come per fame<br>
    fieri leoni, o per vigor tremendi<br>
    arruffati cinghiali alla montagna.<br>
    Di nuovo Ettorre coll'acuto cerro<br>
    colpì, lo scudo ostil, ma senza offesa,<br>
    ch'ivi la punta si curvò: di nuovo<br>
    trasse Aiace il suo telo, ed alla penna<br>
    dello scudo ferendo, a parte a parte<br>
    lo trapassò, gli punse il collo, e vivo<br>
    sangue spiccionne. Né per ciò l'attacco<br>
    lasciò l'audace Ettorre. Era nel campo<br>
    un negro ed aspro enorme sasso: a questo<br>
    diè di piglio il Troiano, e contra il Greco<br>
    lo fulminò. Percosse il duro scoglio<br>
    il colmo dello scudo, e orribilmente<br>
    ne rimbombò la ferrea piastra intorno.<br>
    Seguì l'esempio il gran Telamonìde,<br>
    ed afferrato e sollevato ei pure<br>
    un altro più d'assai rude macigno,<br>
    con forza immensa lo rotò, lo spinse<br>
    contra il nemico. Il molar sasso infranse<br>
    l'ettoreo scudo, e di tal colpo offese<br>
    lui nel ginocchio, che riverso ei cadde<br>
    con lo scudo sul petto: ma rizzollo<br>
    immantinente di Latona il figlio.<br>
    E qui tratte le spade i due campioni<br>
    più da vicino si ferìan, se ratti,<br>
    messaggieri di Giove e de' mortali,<br>
    non accorrean gli araldi, il teucro Idèo,<br>
    e l'achivo Taltìbio, ambo lodati<br>
    di prudente consiglio. Entrâr costoro<br>
    con securtade in mezzo ai combattenti,<br>
    ed interposto fra le nude spade<br>
    il pacifico scettro, il saggio Idèo<br>
    così primiero favellò: Cessate,<br>
    diletti figli, la battaglia. Entrambi<br>
    siete cari al gran Giove, entrambi (e chiaro<br>
    ognun sel vede) acerrimi guerrieri:<br>
    ma la notte discende, e giova, o figli,<br>
    alla notte obbedir. - Dimandi Ettorre<br>
    questa tregua, rispose il fiero Aiace:<br>
    primo ei tutti sfidonne, e primo ei chiegga.<br>
    Ritirerommi, se l'esempio ei porga.<br>
    E l'illustre rival tosto riprese:<br>
    Aiace, i numi ti largîr cortesi<br>
    pari alla forza ed al valore il senno,<br>
    e nel valor tu vinci ogni altro Acheo.<br>
    Abbian riposo le nostr'armi, e cessi<br>
    la tenzon. Pugneremo altra fïata<br>
    finché la Parca ne divida, e intera<br>
    all'uno o all'altro la vittoria doni.<br>
    Or la notte già cade, e della notte<br>
    romper non dêssi la ragion. Tu riedi<br>
    dunque alle navi a rallegrar gli Achivi,<br>
    i congiunti, gli amici. Io nella sacra<br>
    città rïentro a serenar de' Teucri<br>
    le meste fronti e le dardanie donne,<br>
    che in lunghi pepli avvolte appiè dell'are<br>
    per me si stanno a supplicar. Ma pria<br>
    di dipartirci, un mutuo dono attesti<br>
    la nostra stima: e gli Achei poscia e i Teucri<br>
    diran: Costoro duellâr coll'ira<br>
    di fier nemici, e separârsi amici.<br>
    Così dicendo, la sua propria spada<br>
    gli presentò d'argentei chiovi adorna<br>
    con fulgida vagina ed un pendaglio<br>
    di leggiadro lavoro; Aiace a lui<br>
    il risplendente suo purpureo cinto.<br>
    Così divisi, agli Achei l'uno, ai Teucri<br>
    l'altro avvïossi. Esilarârsi i Teucri,<br>
    vivo il lor duce ritornar veggendo<br>
    dalla forza scampato e dall'invitte<br>
    mani d'Aiace; e trepidanti ancora<br>
    del passato periglio alla cittade<br>
    l'accompagnaro. Dall'opposta parte<br>
    della palma superbo il lor campione<br>
    guidâr gli Achivi al padiglion d'Atride,<br>
    che per tutti onorar tosto al Tonante<br>
    un bue quinquenne in sacrificio offerse.<br>
    Lo scuoiâr, lo spaccâr, lo fêro in brani<br>
    acconciamente, e negli spiedi infisso<br>
    l'abbrustolâr con molta cura, e tolto<br>
    il tutto al foco, l'apprestâr sul desco,<br>
    e banchettando ne cibò ciascuno<br>
    a pien talento. Ma l'immenso tergo<br>
    del sacro bue donollo Agamennóne<br>
    d'onore in segno al vincitor guerriero.<br>
    Del cibarsi e del ber spento il desìo,<br>
    il buon veglio Nestorre, di cui sempre<br>
    ottimo uscìa l'avviso, in questo dire<br>
    svolse il suo senno: Atride e duci achei,<br>
    questo giorno fatal la vita estinse<br>
    di molti prodi, del cui sangue rossa<br>
    fe' l'aspro Marte la scamandria riva,<br>
    e all'Orco ne passâr l'ombre insepolte.<br>
    Al nuovo sole le nostr'armi adunque<br>
    si restino tranquille, e noi sul campo<br>
    convenendo, imporrem le salme esangui<br>
    su le carrette, e muli oprando e buoi,<br>
    qui ne faremo il pio trasporto, e al rogo<br>
    le darem lungi dalle navi alquanto,<br>
    onde al nostro tornar nel patrio suolo<br>
    le ceneri portarne ai mesti figli.<br>
    E dintorno alla pira una comune<br>
    tomba ergeremo, e di muraglia e d'alte<br>
    torri, a difesa delle navi e nostra,<br>
    con rapido lavor la cingeremo,<br>
    e salde vi apriremo e larghe porte<br>
    per l'egresso de' cocchi. Indi un'esterna<br>
    profonda fossa scaverem che tutta<br>
    circondi la muraglia, e de' cavalli<br>
    l'impeto affreni e de' pedon, se mai<br>
    de' Teucri irrompa l'orgoglioso ardire.<br>
    Disse, e tutti annuiro i prenci achei.<br>
    Di Prïamo alle soglie in questo mentre<br>
    su l'alta iliaca rocca i Teucri anch'essi<br>
    tenean confusa e trepida consulta.<br>
    Primo il saggio Antenòr sì prese a dire:<br>
    Dardanidi, Troiani, e voi venuti<br>
    in sussidio di Troia, i sensi udite<br>
    che il cor mi porge. Rendasi agli Atridi<br>
    con tutto il suo tesor l'argiva Elèna.<br>
    Vïolammo noi soli il giuramento,<br>
    e quindi inique le nostr'armi sono.<br>
    Se non si rende, non avrem che danno.<br>
    Così detto, s'assise. E surto in piedi<br>
    il bel marito della bella Argiva<br>
    così Pari rispose: Al cor m'è grave,<br>
    Antenore, il tuo detto, e so che porti<br>
    una miglior sentenza in tuo segreto.<br>
    Ché se parli davver, davvero i numi<br>
    ti han tolto il senno. Ma ben io qui schietti<br>
    i miei sensi aprirò. La donna io mai<br>
    non renderò, giammai. Quanto alle ricche<br>
    spoglie che d'Argo a queste rive addussi,<br>
    tutte render le voglio, ed altre ancora<br>
    aggiungeronne di mio proprio dritto.<br>
    Tacque, e sul seggio si raccolse. Allora<br>
    in sembianza d'un Dio levossi in mezzo<br>
    il Dardanide Prïamo, ed, Udite,<br>
    Teucri, ei disse, e alleati, il mio pensiero,<br>
    quale il cor lo significa. Pel campo<br>
    del consueto cibo si ristauri<br>
    ognuno, e attenda alla sua scolta, e vegli.<br>
    Col nuovo sole alle nemiche navi<br>
    Idèo sen vada, e ad ambedue gli Atridi<br>
    di Paride, cagion della contesa,<br>
    riferisca la mente, e una discreta<br>
    proposta aggiunga di cessar la guerra,<br>
    finché il rogo consunte abbia le morte<br>
    salme de' nostri, per pugnar di poi<br>
    finché la Parca ne spartisca, e agli uni<br>
    conceda o agli altri la vittoria intégra.<br>
    Tutti assentiro riverenti al detto:<br>
    indi pel campo procurâr le cene<br>
    in divisi drappelli. Il dì novello<br>
    alle navi s'avvìa l'araldo Idèo,<br>
    e raccolti ritrova a parlamento<br>
    i bellicosi Achei davanti all'alta<br>
    agamennònia poppa. Appresentossi<br>
    tosto il canoro banditore, e disse:<br>
    Atridi e duci achei, mi diè comando<br>
    Priamo e di Troia gli ottimati insieme<br>
    di sporvi, se vi fia grato l'udirla,<br>
    di Paride, cagion di questa guerra,<br>
    una proferta. Le ricchezze tutte<br>
    ch'ei d'Argo addusse (oh pria perito ei fosse!)<br>
    ei tutte le vi rende, ed altre ancora<br>
    di sua ragion n'aggiungerà. Ma quanto<br>
    alla gentil tua donna, o Menelao,<br>
    di questa ei niega il rendimento, e indarno<br>
    l'esortano i Troiani. E un'altra io reco<br>
    di lor proposta: Se quetar vi piaccia<br>
    della guerra il furor, finché de' morti<br>
    le care spoglie il foco abbia combuste,<br>
    per indi razzuffarci infin che piena<br>
    tra noi decida la vittoria il fato.<br>
    Disse, e tutti ammutîr. Sciolse il Tidìde<br>
    alfin la voce; e, Niun di Pari, ei grida,<br>
    l'offerta accetti, né la stessa pure<br>
    rapita donna. Ai Dardani sovrasta,<br>
    un fanciullo il vedrìa, l'esizio estremo.<br>
    Plausero tutti al suo parlar gli Achivi<br>
    con alte grida, e n'ammiraro il senno.<br>
    Indi vòlto all'araldo il grande Atride:<br>
    Idèo, diss'egli, per te stesso udisti<br>
    degli Achei la risposta, e in un la mia.<br>
    Quanto agli estinti, di buon grado assento<br>
    che siano incesi; ché non dêssi avaro<br>
    esser di rogo a chi di vita è privo,<br>
    né porre indugio a consolarne l'ombra<br>
    coll'officio pietoso. Il fulminante<br>
    sposo di Giuno il nostro giuro ascolti.<br>
    Così dicendo alzò lo scettro al cielo,<br>
    e l'araldo tornossi entro la sacra<br>
    cittade ai Teucri, già del suo ritorno<br>
    impazïenti e in pien consesso accolti.<br>
    Giunse, e intromesso la risposta espose.<br>
    Si sparsero allor ratti, altri al carreggio<br>
    de' cadaveri intenti, altri al funèbre<br>
    taglio de' boschi. Dall'opposta parte<br>
    un cuor medesmo, una medesma cura<br>
    occupava gli Achivi. E già dal queto<br>
    grembo del mare al ciel montando il sole<br>
    co' rugiadosi lucidi suoi strali<br>
    le campagne ferìa, quando nell'atra<br>
    pianura si scontrâr Teucri ed Achei<br>
    ognuno in cerca de' suoi morti, a tale<br>
    dal sangue sfigurati e dalla polve,<br>
    che mal se ne potea, senza lavarli,<br>
    ravvisar le sembianze. Alfin trovati<br>
    e conosciuti li ponean su i mesti<br>
    plaustri piangendo. Ma di Priamo il senno<br>
    non consentìa del pianto a' suoi lo sfogo:<br>
    quindi afflitti, ma muti, al rogo i Teucri<br>
    diero a mucchi le salme; ed arse tutte,<br>
    col cuor serrato alla città tornaro.<br>
    D'un medesmo dolor rotti gli Achei<br>
    i lor morti ammassâr sovra la pira,<br>
    e come gli ebbe la funerea fiamma<br>
    consumati, del mar preser la via.<br>
    Non biancheggiava ancor l'alba novella,<br>
    ma il barlume soltanto antelucano,<br>
    quando d'Achei dintorno all'alto rogo<br>
    scelto stuolo affollossi. E primamente<br>
    alzâr dappresso a quello una comune<br>
    tomba agli estinti, ed alla tomba accanto<br>
    una muraglia a edificar si diero<br>
    d'alti torrazzi ghirlandata, a schermo<br>
    delle navi e di sé: porte vi fêro<br>
    di salda imposta, e di gran varco al volo<br>
    de' bellicosi cocchi: indi lunghesso<br>
    l'esterno muro una profonda e vasta<br>
    fossa scavâr di pali irta e gremita.<br>
    Degli Achei la stupenda opra tal era.<br>
    La contemplâr maravigliando i numi<br>
    seduti intorno al Dio de' tuoni, e irato<br>
    sì prese a dir l'Enosigèo Nettunno:<br>
    Giove padre, chi fia più tra' mortali,<br>
    che gl'Immortali in avvenir consulti,<br>
    e n'implori il favor? Vedi tu quale<br>
    e quanto muro gli orgogliosi Achei<br>
    innanti alle lor navi abbian costrutto<br>
    e circondato d'un'immensa fossa<br>
    senza offerir solenni ostie agli Dei?<br>
    Di cotant'opra andrà certo la fama<br>
    ovunque giunge la divina luce,<br>
    e il grido morirà delle sacrate<br>
    mura che al re Laomedonte un tempo<br>
    intorno ad Ilïone Apollo ed io<br>
    edificammo con assai fatica.<br>
    Che dicesti? sdegnoso gli rispose<br>
    l'adunator de' numbi: altro qualunque<br>
    Iddio di forza a te minor potrebbe<br>
    di questo paventar. Ma del possente<br>
    Enosigèo la gloria al par dell'almo<br>
    raggio del sole splenderà per tutto.<br>
    Or ben: sì tosto che gli Achei faranno<br>
    veleggiando ritorno al patrio lido,<br>
    e tu quel muro abbatti e tutto quanto<br>
    sprofondalo nel mare, e d'alta arena<br>
    coprilo sì che ogni orma ne svanisca.<br>
    In questo favellar l'astro s'estinse<br>
    del giorno, e l'opra degli Achei fu piena.<br>
    Della sera allestite indi le mense<br>
    per le tende, cibâr le opime carni<br>
    di scannati giovenchi, e ristorârsi<br>
    del vino che recato avean di Lenno<br>
    molti navigli; e li spediva Eunèo<br>
    d'Issipile figliuolo e di Giasone.<br>
    Mille sestieri in amichevol dono<br>
    Eunèo ne manda ad ambedue gli Atridi;<br>
    compra il resto l'armata, altri con bronzo,<br>
    altri con lame di lucente ferro;<br>
    qual con pelli bovine, e qual col corpo<br>
    del bue medesmo, o di robusto schiavo.<br>
    Lieto adunque imbandîr pronto convito<br>
    gli Achivi, e tutta banchettâr la notte.<br>
    Banchettava del par nella cittade<br>
    con gli alleati la dardania gente.<br>
    Ma tutta notte di Saturno il figlio<br>
    con terribili tuoni annunzïava<br>
    alte sventure nel suo senno ordite.<br>
    Di pallido terror tutti compresi<br>
    dalle tazze spargean le spume a terra<br>
    devotamente, né veruno ardìa<br>
    appressarvi le labbra, se libato<br>
    pria non avesse al prepotente Giove.<br>
    Corcârsi alfine, e su lor scese il sonno. </p>
    <hr>
    <table border="0" width="100%">
      <tr>
        <td width="25%" align="center"><a href="#alto"><img src="alto.gif" alt="Inizio pagina" border="0" WIDTH="44" HEIGHT="43"></a><br>
        <font size="1">inizio pagina</font></td>
        <td width="25%" align="center"><a href="indice.htm"><img src="indice.gif" alt="indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade06.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade08.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    </td>
  </tr>
</table>
</center></div>
</body>
</html>
