<!-- saved from url=(0022)http://internet.e-mail -->
<html>

<head>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 3.0">
<title>Iliade - Libro Secondo</title>
</head>

<body bgcolor="#FFFFFF" style="font-family: Arial, Helvetica">
<div align="center"><center>

<table border="0" cellpadding="0" cellspacing="0" width="600">
  <tr>
    <td><p align="center"><a name="alto"></a><a href="index.htm"><img src="titolo.gif" alt="Iliade di Omero" border="0" WIDTH="280" HEIGHT="133"></a><br>
    <font size="1">un clic sull'immagine per tornare alla copertina</font></p>
    <p align="center">traduzione di <strong>Vincenzo Monti</strong></p>
    <table border="0" width="100%">
      <tr>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade01.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade03.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    <hr>
    <b><p ALIGN="CENTER"></b><font size="5"><strong>Libro Secondo</strong></font></p>
    <p align="center">Tutti ancora dormìan per l'alta notte<br>
    i guerrieri e gli Dei; ma il dolce sonno<br>
    già le pupille abbandonato avea<br>
    di Giove che pensoso in suo segreto<br>
    divisando venìa come d'Achille,<br>
    con molta strage delle vite argive,<br>
    illustrar la vendetta. Alla divina<br>
    mente alfin parve lo miglior consiglio<br>
    invïar all'Atride Agamennóne<br>
    il malefico Sogno. A sé lo chiama,<br>
    e con presto parlar, Scendi, gli dice,<br>
    scendi, Sogno fallace, alle veloci<br>
    prore de' Greci, e nella tenda entrato<br>
    d'Agamennón, quant'io t'impongo, esponi<br>
    esatto ambasciator. Digli che tutte<br>
    in armi ei ponga degli Achei le squadre,<br>
    che dell'iliaco muro oggi è decreta<br>
    su nel ciel la caduta; che discordi<br>
    degli eterni d'Olimpo abitatori<br>
    più non sono le menti; che di Giuno<br>
    cessero tutti al supplicar; che in somma<br>
    l'estremo giorno de' Troiani è giunto.<br>
    Disse; ed il Sogno, il divin cenno udito,<br>
    avvïossi e calossi in un baleno<br>
    su l'argoliche navi. Entra d'Atride<br>
    nel queto padiglione, e immerso il trova<br>
    nella dolcezza di nettareo sonno.<br>
    Di Nestore Nelìde il volto assume,<br>
    di Nestore, cui sovra ogni altro duce<br>
    Agamennóne riveriva, e in queste<br>
    forme sul capo del gran re sospesa,<br>
    così la diva visïon gli disse:<br>
    Tu dormi, o figlio del guerriero Atrèo?<br>
    Tutta dormir la notte ad uom sconviensi<br>
    di supremo consiglio, a cui son tante<br>
    genti commesse e tante cure. Attento<br>
    dunque m'ascolta. A te vengh'io celeste<br>
    nunzio di Giove, che lontano ancora<br>
    su te veglia pietoso. Egli precetto<br>
    ti fa di porre tutti quanti in arme<br>
    prontamente gli Achei. Tempo è venuto<br>
    che l'ampia Troia in tua man cada: i numi<br>
    scesero tutti, intercedente Giuno,<br>
    in un solo volere, e alla troiana<br>
    gente sovrasta l'infortunio estremo<br>
    preparato da Giove. Or tu ben figgi<br>
    questo avviso nell'alma, e fa che seco<br>
    non lo si porti, col partirsi, il sonno.<br>
    Sparve ciò detto; e delle udite cose,<br>
    di che contrario uscir dovea l'effetto,<br>
    pensoso lo lasciò. Prender di Troia<br>
    quel dì stesso le mura egli sperossi,<br>
    né di Giove sapea, stolto! i disegni,<br>
    né qual aspro pugnar, né quanta il Dio<br>
    di lagrime cagione e di sospiri<br>
    ai Troiani e agli Achivi apparecchiava.<br>
    Si riscuote dal sonno, e la divina<br>
    voce dintorno gli susurra ancora.<br>
    Sorge, e del letto su la sponda assiso<br>
    una molle s'avvolge alla persona<br>
    tunica intatta, immacolata; gittasi<br>
    il regal manto indosso; il piè costringe<br>
    ne' bei calzari; il brando aspro e lucente<br>
    d'argentee borchie all'omero sospende,<br>
    l'invïolato avito scettro impugna,<br>
    ed alle navi degli Achei cammina.<br>
    Già sul balzo d'Olimpo alta ascendea<br>
    di Titon la consorte, annunziatrice<br>
    dell'alma luce a Giove e agli altri Eterni;<br>
    quando con chiara voce i banditori<br>
    per comando d'Atride a parlamento<br>
    convocaro gli Achei, che frettolosi<br>
    accorsero e frequenti. Ma raccolse<br>
    de' magnanimi duci Agamennóne<br>
    prima il senato alla nestorea nave,<br>
    e raccolti che fûro, in questi accenti<br>
    il suo prudente consultar propose:<br>
    M'udite, amici. Nella queta notte<br>
    una divina visïon m'apparve,<br>
    che te, Nestore padre, alla statura,<br>
    agli atti, al volto somigliava in tutto.<br>
    Sul mio capo librossi, e così disse:<br>
    Figlio d'Atrèo, tu dormi? A sommo duce<br>
    cui di tanti guerrieri e tante cure<br>
    commesso è il pondo, non s'addice il sonno.<br>
    M'odi adunque: mandato a te son io<br>
    da Giove che dal ciel di te pensiero<br>
    prende e pietate. Ei tutte ti comanda<br>
    armar le truppe de' chiomati Achei,<br>
    ché di Troia il conquisto oggi è maturo;<br>
    poiché di Giuno il supplicar compose<br>
    la discordia de' numi, e grave ai Teucri<br>
    danno sovrasta per voler di Giove.<br>
    Tu di Giove il comando in cor riponi.<br>
    Sparve, ciò detto, e quel mio dolce sonno<br>
    m'abbandonò. La guisa or noi di porre<br>
    gli Achivi in arme esaminiam. Ma pria<br>
    giovi con finto favellar tentarne,<br>
    fin dove lice, i sentimenti. Io dunque<br>
    comanderò che su le navi ognuno<br>
    si disponga alla fuga, e sparsi ad arte<br>
    voi l'impedite con opposti accenti.<br>
    Così detto s'assise. In piè rizzossi<br>
    dell'arenosa Pilo il regnatore<br>
    Nestore, e saggio ragionando disse:<br>
    O amici, o degli Achei principi e duci,<br>
    s'altro qualunque Argivo un cotal sogno<br>
    detto n'avesse, un menzogner l'avremmo,<br>
    e spregeremmo: ma lo vide il sommo<br>
    capo del campo. A risvegliar si corra<br>
    dunque l'acheo valore. - E sì dicendo<br>
    usciva il vecchio dal consiglio, e tutti<br>
    surti in piè lo seguìan gli altri scettrati<br>
    del re supremo ossequiosi. Intanto<br>
    il popolo accorrea. Quale dai fori<br>
    di cava pietra numeroso sbuca<br>
    lo sciame delle pecchie, e succedendo<br>
    sempre alle prime le seconde, volano<br>
    sui fior di aprile a gara, e vi fan grappolo<br>
    altre di qua affollate, altre di là;<br>
    così fuor delle navi e delle tende<br>
    correan per l'ampio lido a parlamento<br>
    affollate le turbe, e le spronava<br>
    l'ignea Fama, di Giove ambasciatrice.<br>
    Si congregaro alfin. Tumultuoso<br>
    brulicava il consesso, ed al sedersi<br>
    di tante genti il suol gemea di sotto.<br>
    Ben nove araldi d'acchetar fean prova<br>
    quell'immenso frastuono, alto gridando:<br>
    Date fine ai clamori, udite i regi,<br>
    udite, Achivi, del gran Dio gli alunni.<br>
    Sostârsi alfine: ne' suoi seggi ognuno<br>
    si compose, e cessò l'alto fragore.<br>
    Allor rizzossi Agamennón stringendo<br>
    lo scettro, esimia di Vulcan fatica.<br>
    Diè pria Vulcano quello scettro a Giove,<br>
    e Giove all'uccisor d'Argo Mercurio;<br>
    questi a Pelope auriga, esso ad Atrèo;<br>
    Atrèo morendo al possessor di pingui<br>
    greggi Tieste, e da Tieste alfine<br>
    nella destra passò d'Agamennóne,<br>
    che poi sovr'Argo lo distese, e sopra<br>
    isole molte. A questo il grande Atride<br>
    appoggiato, sì disse: Amici eroi,<br>
    Dànai, di Marte bellicosi figli,<br>
    in una dura e perigliosa impresa<br>
    Giove m'avvolse, Iddio crudel, che prima<br>
    mi promise e giurò delle superbe<br>
    iliache mura la conquista, e in Argo<br>
    glorioso il ritorno. Or mi delude<br>
    indegnamente, e dopo tante in guerra<br>
    vite perdute, di tornar m'impone<br>
    inonorato alle paterne rive.<br>
    Del prepotente Iddio questo è il talento,<br>
    di lui che nell'immensa sua possanza<br>
    già di molte città l'eccelse rocche<br>
    distrusse, e molte struggeranne ancora.<br>
    Ma qual onta per noi appo i futuri<br>
    che contra minor oste un tale e tanto<br>
    esercito di forti una sì lunga<br>
    guerra guerreggi; e non la cómpia ancora?<br>
    Certo se tutti convocati insieme<br>
    salda pace a giurar Teucri ed Achivi,<br>
    e di questi e di quei levato il conto,<br>
    ad ogni dieci Achivi un Teucro solo<br>
    mescer dovesse di lïeo la spuma,<br>
    molte decurie si vedrìan chiedenti<br>
    con labbro asciutto il mescitor: cotanto<br>
    maggior de' Teucri cittadini estimo<br>
    il numero de' nostri. Ma li molti<br>
    da diverse città raccolti e scesi<br>
    in lor sussidio bellicosi amici<br>
    duro intoppo mi fanno, e a mio dispetto<br>
    mi vietano espugnar d'Ilio le mura.<br>
    Già del gran Giove il nono anno si volge<br>
    da che giungemmo, e già marciti i fianchi<br>
    son delle navi, e logore le sarte;<br>
    e le nostre consorti e i cari figli<br>
    desïando ne stanno e richiamando<br>
    nelle vedove case. E noi l'impresa<br>
    che a queste sponde ne condusse, ancora<br>
    consumar non sapemmo. Al vento adunque,<br>
    diamo al vento le vele, io vel consiglio,<br>
    alla dolce fuggiam terra natìa<br>
    di concorde voler, ché disperata<br>
    delle mura troiane è la conquista.<br>
    Mosse quel dire delle turbe i petti,<br>
    e fremea l'adunanza, a quella guisa<br>
    che dell'icario mare i vasti flutti<br>
    si confondono allor che Noto ed Euro<br>
    della nube di Giove il fianco aprendo<br>
    a sollevar li vanno impetuosi.<br>
    E come quando di Favonio il soffio<br>
    denso campo di biade urta, e passando<br>
    il capo inchina delle bionde spiche;<br>
    tal si commosse il parlamento, e tutti<br>
    alle navi correan precipitosi<br>
    con fremito guerrier. Sotto i lor piedi<br>
    s'alza la polve, e al ciel si volve oscura.<br>
    I navigli allestir, lanciarli in mare,<br>
    espurgarne le fosse, ed i puntelli<br>
    sottrarre alle carene era di tutti<br>
    la faccenda e la gara. Arde ogni petto<br>
    del sacro amore delle patrie mura,<br>
    e tutto di clamori il cielo eccheggia.<br>
    E degli Achei quel dì sarìa seguìto,<br>
    contro il voler de' fati, il dipartire,<br>
    se con questo parlar non si volgea<br>
    Giuno a Minerva: O dell'Egìoco Padre<br>
    invincibile figlia, così dunque,<br>
    il mar coprendo di fuggenti vele,<br>
    al patrio lido rediran gli Achivi?<br>
    Ed a Priamo l'onore, ai Teucri il vanto<br>
    lasceran tutto dell'argiva Elèna<br>
    dopo tante per lei, lungi dal caro<br>
    nido natìo, qui spente anime greche?<br>
    Deh scendi al campo acheo, scendi, ed adopra<br>
    lusinghiero parlar, molci i soldati,<br>
    frena la fuga, né patir che un solo<br>
    de' remiganti pini in mar sia tratto.<br>
    Obbediente la cerulea Diva<br>
    dalle cime d'Olimpo dispiccossi<br>
    velocissima, e tosto fu sul lido.<br>
    Ivi Ulisse trovò, senno di Giove,<br>
    occupato non già del suo naviglio,<br>
    ma del dolor che il preme, e immoto in piedi.<br>
    Gli si fece davanti la divina<br>
    Glaucopide dicendo: O di Laerte<br>
    generoso figliuol, prudente Ulisse,<br>
    così dunque n'andrete? E al patrio suolo<br>
    navigherete, e lascerete a Priamo<br>
    di vostra fuga il vanto, ed ai Troiani<br>
    d'Argo la donna, e invendicato il sangue<br>
    di tanti, che per lei qui lo versaro,<br>
    bellicosi compagni? A che ti stai?<br>
    T'appresenta agli Achei, rompi gl'indugi,<br>
    dolci adopra parole e li trattieni,<br>
    né consentir che antenna in mar si spinga.<br>
    Così disse la Dea. Ne riconobbe<br>
    l'eroe la voce, e via gittato il manto,<br>
    che dopo lui raccolse il banditore<br>
    Eurìbate itacense, a correr diessi;<br>
    e incontrato l'Atride Agamennóne,<br>
    ratto ne prende il regal scettro, e vola<br>
    con questo in pugno tra le navi achee;<br>
    e quanti ei trova o duci o re, li ferma<br>
    con parlar lusinghiero; e, Che fai, dice,<br>
    valoroso campione? A te de' vili<br>
    disconvien la paura. Or via, ti resta,<br>
    pregoti, e gli altri fa restar. La mente<br>
    ben palese non t'è d'Agamennóne;<br>
    egli tenta gli Achei, pronto a punirli.<br>
    Non tutti han chiaro ciò che dianzi in chiuso<br>
    consesso ei disse. Deh badiam, che irato<br>
    non ne percuota d'improvvisa offesa.<br>
    Di re supremo acerba è l'ira, e Giove,<br>
    che al trono l'educò, l'onora ed ama.<br>
    S'uom poi vedea del vulgo, e lo cogliea<br>
    vociferante, collo scettro il dosso<br>
    batteagli; e, Taci, gli garrìa severo,<br>
    taci tu tristo, e i più prestanti ascolta<br>
    tu codardo, tu imbelle, e nei consigli<br>
    nullo e nell'armi. La vogliam noi forse<br>
    far qui tutti da re? Pazzo fu sempre<br>
    de' molti il regno. Un sol comandi, e quegli<br>
    cui scettro e leggi affida il Dio, quei solo<br>
    ne sia di tutti correttor supremo.<br>
    Così l'impero adoperando Ulisse<br>
    frena le turbe, e queste a parlamento<br>
    dalle navi di nuovo e dalle tende<br>
    con fragore accorrean, pari a marina<br>
    onda che mugge e sferza il lido, ed alto<br>
    ne rimbomba l'Egeo. Queto s'asside<br>
    ciascheduno al suo posto: il sol Tersite<br>
    di gracchiar non si resta, e fa tumulto<br>
    parlator petulante. Avea costui<br>
    di scurrili indigeste dicerìe<br>
    pieno il cerèbro, e fuor di tempo, e senza<br>
    o ritegno o pudor le vomitava<br>
    contro i re tutti; e quanto a destar riso<br>
    infra gli Achivi gli venìa sul labbro,<br>
    tanto il protervo beffator dicea.<br>
    Non venne a Troia di costui più brutto<br>
    ceffo; era guercio e zoppo, e di contratta<br>
    gran gobba al petto; aguzzo il capo, e sparso<br>
    di raro pelo. Capital nemico<br>
    del Pelìde e d'Ulisse, ei li solea<br>
    morder rabbioso: e schiamazzando allora<br>
    colla stridula voce lacerava<br>
    anche il duce supremo Agamennóne,<br>
    sì che tutti di sdegno e di corruccio<br>
    fremean; ma il tristo ognor più forti alzava<br>
    le rampogne e gridava: E di che dunque<br>
    ti lagni, Atride? che ti manca? Hai pieni<br>
    di bronzo i padiglioni e di donzelle,<br>
    delle vinte città spoglie prescelte<br>
    e da noi date a te primiero. O forse<br>
    pur d'auro hai fame, e qualche Teucro aspetti<br>
    che d'Ilio uscito lo ti rechi al piede,<br>
    prezzo del figlio da me preso in guerra,<br>
    da me medesmo, o da qualch'altro Acheo?<br>
    O cerchi schiava giovinetta a cui<br>
    mescolarti in amore alla spartita?<br>
    Eh via, che a sommo imperador non lice<br>
    scandalo farsi de' minori. Oh vili,<br>
    oh infami, oh Achive, non Achei! Facciamo<br>
    vela una volta; e qui costui si lasci<br>
    qui lui solo a smaltir la sua ricchezza,<br>
    onde a prova conosca se l'aita<br>
    gli è buona o no delle nostr'armi. E dianzi<br>
    nol vedemmo pur noi questo superbo<br>
    ad Achille, a un guerrier che sì l'avanza<br>
    di fortezza, for onta? E dell'offeso<br>
    non si tien egli la rapita schiava?<br>
    Ma se d'Achille il cor di generosa<br>
    bile avvampasse, e un indolente vile<br>
    non si fosse egli pur, questo sarìa<br>
    stato l'estremo de' tuoi torti, Atride.<br>
    Così contra il supremo Agamennóne<br>
    impazzava Tersite. Gli fu sopra<br>
    repente il figlio di Laerte, e torvo<br>
    guatandolo gridò: Fine alle tue<br>
    faconde ingiurie, ciarlator Tersite.<br>
    E tu sendo il peggior di quanti a Troia<br>
    con gli Atridi passâr, tu audace e solo<br>
    non dar di cozzo ai re, né rimenarli<br>
    su quella lingua con villane aringhe,<br>
    né del ritorno t'impacciar, ché il fine<br>
    di queste cose al nostro sguardo è oscuro,<br>
    né sappiam se felice o sventurato<br>
    questo ritorno riuscir ne debba.<br>
    Ma di tue contumelie al sommo Atride<br>
    so ben io lo perché: donato il vedi<br>
    di molti doni dagli achivi eroi,<br>
    per ciò ti sbracci a maledirlo. Or io<br>
    cosa dirotti che vedrai compiuta.<br>
    Se com'oggi insanir più ti ritrovo,<br>
    caschimi il capo dalle spalle, e detto<br>
    di Telemaco il padre io più non sia,<br>
    mai più, se non t'afferro, e delle vesti<br>
    tutto nudo, da questo almo consesso<br>
    non ti caccio malconcio e piangoloso.<br>
    Sì dicendo, le terga gli percuote<br>
    con lo scettro e le spalle. Si contorce<br>
    e lagrima dirotto il manigoldo<br>
    dell'aureo scettro al tempestar, che tutta<br>
    gli fa la schiena rubiconda; ond'egli<br>
    di dolor macerato e di paura<br>
    s'assise, e obbliquo riguardando intorno<br>
    col dosso della man si terse il pianto.<br>
    Rallegrò quella vista i mesti Achivi,<br>
    e surse in mezzo alla tristezza il riso;<br>
    e fu chi vòlto al suo vicin dicea:<br>
    Molte in vero d'Ulisse opre vedemmo<br>
    eccellenti e di guerra e di consiglio,<br>
    ma questa volta fra gli Achei, per dio!<br>
    fe' la più bella delle belle imprese,<br>
    frenando l'abbaiar di questo cane<br>
    dileggiator. Che sì, che all'arrogante<br>
    passò la frega di dar morso ai regi!<br>
    Mentre questo dicean, levossi in piedi<br>
    e collo scettro di parlar fe' cenno<br>
    l'espugnatore di cittadi Ulisse.<br>
    In sembianza d'araldo accanto a lui<br>
    la fiera Diva dalle luci azzurre<br>
    silenzio a tutti impose, onde gli estremi<br>
    del par che i primi udirne le parole<br>
    potessero, ed in cor pesarne il senno.<br>
    Allora il saggio diè principio: Atride,<br>
    questi Achivi di te vonno far oggi<br>
    il più infamato de' mortali. Han posto<br>
    le promesse in obblìo fatte al partirsi<br>
    d'Argo alla volta d'Ilïon, giurando<br>
    di non tornarsi che Ilïon caduto.<br>
    Guardali: a guisa di fanciulli, a guisa<br>
    di vedovelle sospirar li senti,<br>
    e a vicenda plorar per lo desìo<br>
    di riveder le patrie mura. E in vero<br>
    tal qui si pate traversìa, che scusa<br>
    il desiderio de' paterni tetti.<br>
    Se a navigante da vernal procella<br>
    impedito e sbattuto in mar che freme,<br>
    pur di un mese è crudel la lontananza<br>
    dalla consorte, che pensar di noi<br>
    che già vedemmo del nono anno il giro<br>
    su questo lido? Compatir m'è forza<br>
    dunque agli Achivi, se a mal cor qui stanno.<br>
    Ma dopo tanta dimoranza è turpe<br>
    vôti di gloria ritornar. Deh voi,<br>
    deh ancor per poco tollerate, amici,<br>
    tanto indugiate almen, che si conosca<br>
    se vero o falso profetò Calcante.<br>
    In cuor riposte ne teniam noi tutti<br>
    le divine parole, e voi ne foste<br>
    testimoni, voi sì quanti la Parca<br>
    non aveste crudel. Parmi ancor ieri<br>
    quando le navi achee di lutto a Troia<br>
    apportatrici in Aulide raccolte,<br>
    noi ci stavamo in cerchio ad una fonte<br>
    sagrificando sui devoti altari<br>
    vittime elette ai Sempiterni, all'ombra<br>
    d'un platano al cui piè nascea di pure<br>
    linfe il zampillo. Un gran prodigio apparve<br>
    subitamente. Un drago di sanguigne<br>
    macchie spruzzato le cerulee terga,<br>
    orribile a vedersi, e dallo stesso<br>
    re d'Olimpo spedito, ecco repente<br>
    sbucar dall'imo altare, e tortuoso<br>
    al platano avvinghiarsi. Avean lor nido<br>
    in cima a quello i nati tenerelli<br>
    di passera feconda, latitanti<br>
    sotto le foglie: otto eran elli, e nona<br>
    la madre. Colassù l'angue salito<br>
    gl'implumi divorò, miseramente<br>
    pigolanti. Plorava i dolci figli<br>
    la madre intanto, e svolazzava intorno<br>
    pietosamente; finché ratto il serpe<br>
    vibrandosi afferrò la meschinella<br>
    all'estremo dell'ala, e lei che l'aure<br>
    empiea di stridi, nella strozza ascose.<br>
    Divorata co' figli anco la madre,<br>
    del vorator fe' il Dio che lo mandava<br>
    nuovo prodigio; e lo converse in sasso.<br>
    Stupidi e muti ne lasciò del fatto<br>
    la meraviglia, e a noi, che dell'orrendo<br>
    portento fra gli altari intervenuto<br>
    incerti ci stavamo e paventosi,<br>
    Calcante profetò: Chiomati Achivi,<br>
    perché muti così? Giove ne manda<br>
    nel veduto prodigio un tardo segno<br>
    di tardo evento, ma d'eterno onore.<br>
    Nove augelli ingoiò l'angue divino,<br>
    nov'anni a Troia ingoierà la guerra,<br>
    e la città nel decimo cadrà.<br>
    Così disse il profeta, ed ecco omai<br>
    tutto adempirsi il vaticinio. Or dunque<br>
    perseverate, generosi Achei,<br>
    restatevi di Troia al giorno estremo.<br>
    Levossi a questo dire un alto grido,<br>
    a cui le navi con orribil eco<br>
    rispondean, grido lodator del saggio<br>
    parlamento d'Ulisse. Ed incalzando<br>
    quei detti il vecchio cavalier Nestorre,<br>
    Oh vergogna, dicea; sul vostro labbro<br>
    parole intesi di fanciulli a cui<br>
    nulla cal della guerra. Ove n'andranno<br>
    i giuramenti, le promesse e i tanti<br>
    consigli de' più saggi e i tanti affanni,<br>
    le libagioni degli Dei, la fede<br>
    delle congiunte destre? Dissipati<br>
    n'andran col fumo dell'altare? Achei,<br>
    noi contendiamo di parole indarno,<br>
    e in vane induge il tempo si consuma,<br>
    che dar si debbe a salutar riparo.<br>
    Tien fermo, Atride, il tuo coraggio, e fermo<br>
    su gli Achei nelle pugne alza lo scettro:<br>
    ed in proposte, che d'effetto vote<br>
    cadran mai sempre, marcir lascia i pochi<br>
    che in disparte consultano se in Argo<br>
    redir si debba, pria che falsa o vera<br>
    si conosca di Giove la promessa.<br>
    Io ti fo certo che il saturnio figlio,<br>
    il giorno che di Troia alla ruïna<br>
    sciolser gli Achivi le veloci antenne,<br>
    non dubbio cenno di favor ne fece<br>
    balenando a diritta. Alcun non sia<br>
    dunque che parli del tornarsi in Argo,<br>
    se prima in braccio di troiana sposa<br>
    non vendica d'Elèna il ratto e i pianti.<br>
    Se taluno pur v'ha che voglia a forza<br>
    di qua partirsi, di toccar si provi<br>
    il suo naviglio, e troverà primiero<br>
    la meritata morte. Tu frattanto<br>
    pria ti consiglia con te stesso, o sire,<br>
    indi cogli altri, né sprezzar l'avviso<br>
    ch'io ti porgo. Dividi i tuoi guerrieri<br>
    per curie e per tribù, sì che a vicenda<br>
    si porga aita una tribù con l'altra,<br>
    l'una con l'altra curia. A questa guisa,<br>
    obbedendo agli Achei, ti fia palese<br>
    de' capitani a un tempo e de' soldati<br>
    qual siasi il prode e quale il vil; ché ognuno<br>
    con emula virtù pel suo fratello<br>
    combatterà. Conoscerai pur anco<br>
    se nume avverso, o codardìa de' tuoi,<br>
    o poca d'armi maestrìa ti tolga<br>
    delle dardanie mura la conquista.<br>
    Saggio vegliardo, gli rispose Atride,<br>
    in tutti della guerra i parlamenti<br>
    nanzi a tutti tu vai. Piacesse a Giove,<br>
    a Minerva piacesse e al santo Apollo,<br>
    ch'altri dieci io m'avessi infra gli Achei<br>
    a te pari in consiglio; ed atterrata<br>
    cadrìa ben tosto la città troiana.<br>
    Ma me l'Egìoco Giove in alti affanni<br>
    sommerse, e incauto mi sospinse in vane<br>
    gare e contese. Di parole avemmo<br>
    gran lite Achille ed io d'una fanciulla,<br>
    ed io fui primo all'ira. Ma se fia<br>
    che in amistà si torni, un sol momento<br>
    non tarderà di Troia il danno estremo.<br>
    Or via, di cibo a ristorar le forze<br>
    itene tutti per la pugna. Ognuno<br>
    l'asta raffili, ognun lo scudo assetti,<br>
    di copioso alimento ognun governi<br>
    i corridor veloci, e diligente<br>
    visiti il cocchio, e mediti il conflitto;<br>
    onde questo sia giorno di battaglia<br>
    tutto e di sangue, e senza posa alcuna,<br>
    finché la notte non estingua l'ire<br>
    de' combattenti. Di guerrier sudore<br>
    bagnerassi la soga dello scudo<br>
    sui caldi petti, verrà manco il pugno<br>
    sovra il calce dell'asta, e destrier molli<br>
    trarranno il cocchio con infranta lena.<br>
    Qualunque io poscia scorgerò che lungi<br>
    dalla pugna si resti appo le navi<br>
    neghittoso, non fia chi salvo il mandi<br>
    dalla fame de' cani e degli augelli.<br>
    Così disse, e al finir di sue parole<br>
    mandâr gli Achivi un altissimo grido<br>
    somigliante al muggir d'onda spezzata<br>
    all'alto lido ove il soffiar la caccia<br>
    di furioso Noto incontro ai fianchi<br>
    di prominente scoglio, flagellato<br>
    da tutti i venti e da perpetue spume.<br>
    Si levâr frettolosi, si dispersero<br>
    per le navi, destâr per tutto il lido<br>
    globi di fumo, ed imbandîr le mense.<br>
    Chi a questo dio sacrifica, chi a quello,<br>
    al suo ciascun si raccomanda, e il prega<br>
    di camparlo da morte nella pugna.<br>
    Ma il re de' prodi Agamennóne un pingue<br>
    toro quinquenne al più possente nume<br>
    sagrifica, e convita i più prestanti:<br>
    Nestore primamente e Idomenèo,<br>
    quindi entrambi gli Aiaci, e di Tidèo<br>
    l'inclito figlio, e sesto il divo Ulisse.<br>
    Spontaneo venne Menelao, cui noto<br>
    era il travaglio del fratello. E questi<br>
    fêr di sé stessi una corona intorno<br>
    alla vittima, e preso il salso farro<br>
    nel mezzo Agamennóne orando disse:<br>
    Glorioso de' nembi adunatore<br>
    Massimo Giove abitator dell'etra,<br>
    pria che il sole tramonti e l'aria imbruni,<br>
    fa che fumanti al suol di Priamo io getti<br>
    gli alti palagi, e d'ostil fiamma avvampi<br>
    le regie porte; fa che la mia lancia<br>
    squarci l'usbergo dell'ettòreo petto,<br>
    e che dintorno a lui molti suoi fidi<br>
    boccon distesi mordano la polve.<br>
    Disse; ed il nume l'olocausto accolse,<br>
    ma non il voto, e a lui più lutto ancora<br>
    preparando venìa. Finito il prego<br>
    e sparso il farro, ed incurvato all'ara<br>
    della vittima il collo, la scannaro,<br>
    la discuoiaro, ne squartâr le cosce,<br>
    le rivestîr di doppio zirbo, e sopra<br>
    poservi i crudi brani. Indi la fiamma<br>
    d'aride schegge alimentando, a quella<br>
    cocean gli entragni nello spiedo infissi.<br>
    Adusti i fianchi, e fatto delle sacre<br>
    viscere il saggio, lo restante in pezzi<br>
    negli schidon confissero, ed acconcia-<br>
    -mente arrostito ne levaro il tutto.<br>
    Finita l'opra, apparecchiâr le mense,<br>
    e a suo talento vivandò ciascuno.<br>
    Di cibo sazi e di bevanda, prese<br>
    a così dire il cavalier Nestorre:<br>
    Re delle genti glorioso Atride<br>
    Agamennón, si tolga ogni dimora<br>
    all'impresa che in pugno il Dio ne pone.<br>
    Degli araldi la voce alla rassegna<br>
    chiami sul lido i loricati Achei,<br>
    e noi scorriamo le raccolte squadre,<br>
    e di Marte destiam l'ira e il desìo.<br>
    Assentì pronto il sire, ed al suo cenno<br>
    l'acuto grido degli araldi diede<br>
    della pugna agli Achivi il fiero invito.<br>
    Corsero quelli frettolosi; e i regi<br>
    di Giove alunni, che seguìan l'Atride,<br>
    li ponean ratti in ordinanza. Errava<br>
    Minerva in mezzo, e le splendea sul petto<br>
    incorrotta, immortal la prezïosa<br>
    Egida da cui cento eran sospese<br>
    frange conteste di finissim'oro,<br>
    e valea cento tauri ogni gherone.<br>
    In quest'arme la Diva folgorando<br>
    concitava gli Achivi, ed accendea<br>
    l'ardir ne' petti, e li facea gagliardi<br>
    a pugnar fieramente e senza posa.<br>
    Allor la guerra si fe' dolce al core<br>
    più che il volger le vele al patrio nido.<br>
    Siccome quando la vorace vampa<br>
    sulla montagna una gran selva incende,<br>
    sorge splendor che lungi si propaga;<br>
    così al marciar delle falangi achive<br>
    mandan l'armi un chiaror che tutto intorno<br>
    di tremuli baleni il cielo infiamma.<br>
    E qual d'oche o di gru volanti eserciti<br>
    ovver di cigni che snodati il tenue<br>
    collo van d'Asio ne' bei verdi a pascere<br>
    lungo il Caïstro, e vagolando esultano<br>
    su le larghe ale, e nel calar s'incalzano<br>
    con tale un rombo che ne suona il prato;<br>
    così le genti achee da navi e tende<br>
    si diffondono in frotte alla pianura<br>
    del divino Scamandro, e il suol rimbomba<br>
    sotto il piè de' guerrieri e de' cavalli<br>
    terribilmente. Nelle verdi lande<br>
    del fiume s'arrestâr gremìti e spessi<br>
    come le foglie e i fior di primavera.<br>
    Conti lo sciame dell'impronte mosche<br>
    che ronzano in april nella capanna,<br>
    quando di latte sgorgano le secchie,<br>
    chi contar degli Achei desìa le torme<br>
    anelanti de' Teucri alla rovina.<br>
    Ma quale è de' caprai la maestrìa<br>
    nel divider le greggie, allor che il pasco<br>
    le confonde e le mesce, a questa guisa<br>
    in ordinate squadre i capitani<br>
    schieravano gli Achivi alla battaglia.<br>
    Agamennón qual tauro era nel mezzo,<br>
    che nobile e sovrana alza la fronte<br>
    sovra tutto l'armento e lo conduce:<br>
    e tal fra tanti eroi Giove gl'infonde<br>
    e garbo e maestà, che Marte al cinto,<br>
    Nettunno al petto, e il Folgorante istesso<br>
    negli sguardi somiglia e nella testa.<br>
    Muse dell'alto Olimpo abitatrici,<br>
    or voi ne dite (ché voi tutte, o Dive,<br>
    riguardate le cose e le sapete:<br>
    a noi nessuna è conta, e ne susurra<br>
    di fuggitiva fama un'aura appena),<br>
    dite voi degli Achivi i condottieri.<br>
    Della turba infinita io né parole<br>
    farò né nome, ché bastanti a questo<br>
    non dieci lingue mi sarìan né dieci<br>
    bocche, né voce pur di ferreo petto.<br>
    Di tutta l'oste ad Ilio navigata<br>
    divisar la memoria altri non puote<br>
    che l'alme figlie dell'Egìoco Giove.<br>
    Sol dunque i duci, e sol le navi io canto.<br>
    Erano de' Beozi i capitani<br>
    Arcesilao, Leìto e Penelèo<br>
    e Protenore e Clonio, e traean seco<br>
    d'Iria i coloni e d'Aulide petrosa,<br>
    con quei di Scheno e Scolo, e quei dell'erta<br>
    Eteono e di Tespia, e quei che manda<br>
    la spazïosa Micalesso e Grea;<br>
    e quei che d'Arma la contrada edùca,<br>
    ed Ilesio ed Erìtre ed Eleone<br>
    e Peteone ed Ila ed Ocalèa.<br>
    Seguono i prodi della ben costrutta<br>
    Medeone e di Cope, e gli abitanti<br>
    d'Eutresi e Tisbe di colombe altrice.<br>
    Di Coronèa vien dopo e dell'erbosa<br>
    Alïarto e di Glissa e di Platèa<br>
    e d'Ipotebe dalle salde mura<br>
    una gran torma: ed altri abbandonaro<br>
    le sacrate a Nettunno inclite selve<br>
    d'Onchesto, e d'Arne i pampinosi colli;<br>
    altri il pian di Midèa; altri di Nisa<br>
    gli almi boschetti, e gli ultimi confini<br>
    d'Antèdone. Di questi eran cinquanta<br>
    le navi, e ognuna cento prodi e venti,<br>
    fior di beozia gioventù, portava.<br>
    Dell'Orcomèno Minïèo gli eletti,<br>
    misti a quei d'Aspledóne, hanno a lor duci<br>
    Ascalafo e Ialmeno, ambo di Marte<br>
    egregia prole. Ne' secreti alberghi<br>
    d'Attore Azìde partorilli Astioche<br>
    vereconda fanciulla, alle superne<br>
    stanze salita, e al forte iddio commista<br>
    in amplesso furtivo. Eran di questi<br>
    trenta le navi che schierârsi al lido.<br>
    Regge la squadra de' Focensi il cenno<br>
    di Schedio e d'Epistròfo, incliti figli<br>
    del generoso Naubolìde Ifìto.<br>
    Invìa questi guerrier la discoscesa<br>
    balza di Pito, e Ciparisso e Crissa,<br>
    gentil paese, e Daulide e Panope.<br>
    D'Anemoria e di Jampoli van seco<br>
    gli abitatori, e quei che del Cefiso<br>
    beon l'onde sacre, e quei che di Lilèa<br>
    domano i gioghi alle cefisie fonti.<br>
    Son quaranta le prore al mar fidate<br>
    da questi prodi, e tutte in ordinanza<br>
    de' Beozî disposte al manco lato.<br>
    Di Locride guidava i valorosi<br>
    Aiace d'Oïlèo, veloce al corso.<br>
    Di tutta la persona egli è minore<br>
    del Telamonio, né minor di poco;<br>
    ma picciolo quantunque e non coperto<br>
    che di lino torace, ei tutti avanza<br>
    e Greci e Achivi nel vibrar dell'asta.<br>
    Di Cino, di Callïaro e d'Opunte<br>
    lo seguono i deletti, e quei di Bessa,<br>
    e quei che i colti dell'amena Augèe<br>
    e di Scarfe lasciâr, misti di Tarfa<br>
    ai duri agresti, e quei di Tronio a cui<br>
    il Boagrio torrente i campi allaga.<br>
    Venti e venti il seguìan preste carene<br>
    della locrese gioventù venuta<br>
    di là dai fini della sacra Eubèa.<br>
    Ma gl'incoli d'Eubèa gli arditi Abanti,<br>
    Eretrïensi, Calcidensi, e quelli<br>
    dell'aprica vitifera Istïea,<br>
    e di Cerinto e in una i marinari,<br>
    e i montanari dell'alpestre Dio,<br>
    e quei di Stira e di Caristo han duce<br>
    il bellicoso Elefenòr, figliuolo<br>
    di Calcodonte, e sir de' prodi Abanti.<br>
    Snellissimi di piè portan costoro<br>
    fiocchi di chiome su la nuca, egregi<br>
    combattitori, a maraviglia sperti<br>
    nell'abbassar la lancia, e sul nemico<br>
    petto smagliati fracassar gli usberghi.<br>
    E quaranta di questi eran le vele.<br>
    Della splendida Atene ecco gli eroi,<br>
    popolo del magnanimo Erettèo<br>
    cui l'alma terra partorì. Nudrillo<br>
    ed in Atene il collocò Minerva<br>
    alla sant'ombra de' suoi pingui altari,<br>
    ove l'attica gente a statuito<br>
    giro di soli con agnelli e tauri<br>
    placa la Diva. Guidator di questi<br>
    era il Petìde Menestèo. Non vede<br>
    pari il mondo a costui nella scïenza<br>
    di squadronar cavalli e fanti. Il solo<br>
    Nestor l'eguaglia, perché d'anni il vince.<br>
    Cinquanta navi ha seco. Unîrsi a queste<br>
    sei altre e sei di Salamina uscite,<br>
    al Telamonio Aiace obbedienti.<br>
    Seguìa l'eletta de' guerrier, cui d'Argo<br>
    mandava la pianura e la superba<br>
    d'ardue mura Tirinto e le di cupo<br>
    golfo custodi Ermïone ed Asìne.<br>
    Con essi di Trezene e della lieta<br>
    di pampini Epidauro e d'Eïone<br>
    venìa la squadra; e dopo questa un fiero<br>
    di giovani drappello che d'Egina<br>
    lasciò gli scogli e di Masete. A questi<br>
    tre sono i duci, il marzio Dïomede,<br>
    Stènelo dell'altero Capanèo<br>
    diletta prole, e il somigliante a nume<br>
    Eurïalo figliuol di Mecistèo<br>
    Talaionide. Ma del corpo tutto<br>
    condottiero supremo è Dïomede.<br>
    E sono ottanta di costor le antenne.<br>
    Ma ben cento son quelle a cui comanda<br>
    il regnatore Agamennóne Atride.<br>
    Sua seguace è la gente che gl'invìa<br>
    la regale Micene e l'opulenta<br>
    Corinto, e quella della ben costrutta<br>
    Cleone e quella che d'Ornee discende,<br>
    e dall'amena Aretirèa. Né scarsa<br>
    fu de' suoi Sicïon, seggio primiero<br>
    d'Adrasto. Anco Iperesia, anco l'eccelsa<br>
    Gonoessa e Pellene ed Egio e tutte<br>
    le marittime prode, e tutta intorno<br>
    d'Elice la campagna impoverîrsi<br>
    d'abitatori. E questa truppa è fiore<br>
    di gagliardi, e la più di quante allora<br>
    schierârsi in campo. D'arme rilucenti<br>
    iva il duce vestito, ed esultava<br>
    in suo segreto del vedersi il primo<br>
    fra tanti eroi; e veramente egli era<br>
    il maggior di que' regi, e conducea<br>
    il maggior nerbo delle forze achive.<br>
    Il concavo di balze incoronato<br>
    lacedemonio suol Sparta e Brisèe,<br>
    e Fari e Messa di colombe altrice,<br>
    e Augìe la lieta e l'amiclèa contrada,<br>
    Etila ed Elo al mar giacente e Laa,<br>
    queste tutte spedîr sovra sessanta<br>
    prore i lor figli; e Menelao li guida<br>
    aïtante guerrier. Disgiunta ei tiene<br>
    dalla fraterna la sua schiera, e forte<br>
    del suo proprio valor la sprona all'armi,<br>
    di vendicar su i Teucri impazïente<br>
    l'onta e i sospir della rapita Elèna.<br>
    Di novanta navigli capitano<br>
    veniva il veglio cavalier Nestorre.<br>
    Di Pilo ei guida e dell'aprica Arene<br>
    gli abitanti e di Trio, guado d'Alfèo,<br>
    e della ben fondata Epi, con quelli<br>
    a cui Ciparissente e Anfigenìa<br>
    sono stanza, e Ptelèo ed Elo e Dorio,<br>
    Dorio famosa per l'acerbo scontro<br>
    che col tracio Tamiri ebber le Muse<br>
    il giorno che d'Ecalia e dagli alberghi<br>
    dell'ecaliese Eurìto ei fea ritorno.<br>
    Millantava costui che vinte avrìa<br>
    al paragon del canto anco le Muse,<br>
    le Muse figlie dell'Egìoco Giove.<br>
    Adirate le dive al burbanzoso<br>
    tolser la luce e il dolce canto e l'arte<br>
    delle corde dilette animatrice.<br>
    Seguìa l'arcade schiera dalle falde<br>
    del Cillene discesa e dai contorni<br>
    del tumulo d'Epìto, esperta gente<br>
    nel ferir da vicino. Uscìa con essa<br>
    di campestri garzoni una caterva,<br>
    che del Fenèo li paschi e il pecoroso<br>
    Orcomeno lasciâr. V'eran di Ripe<br>
    e di Strazia i coloni e di Tegèa,<br>
    e quei d'Enispe tempestosa, e quelli<br>
    cui dell'amena Mantinèa nutrisce<br>
    l'opima gleba e la stinfalia valle<br>
    e la parrasia selva. Avean costoro<br>
    spiegate al vento di cinquanta e dieci<br>
    navi le vele, che a varcar le negre<br>
    onde lor diè lo stesso rege Atride<br>
    Agamennóne; perocché di studi<br>
    marinareschi all'Arcade non cale.<br>
    D'intrepidi nell'arme e sperti petti<br>
    iva carca ciascuna, e la reggea<br>
    d'Ancèo figliuolo il rege Agapenorre.<br>
    La squadra che consegue, e si divide<br>
    quadripartita, ha quattro duci, e ognuno<br>
    a dieci navi accenna. Le montaro<br>
    molti Epèi valorosi, e gli abitanti<br>
    di Buprasio e del sacro elèo paese,<br>
    e di tutto il terren che tra il confine<br>
    di Mirsino ed Irmino si racchiude,<br>
    e tra l'Olenia rupe e l'erto Alìsio.<br>
    Di Cteato figliuol l'illustre Anfimaco<br>
    guida il primo squadron, Talpio il secondo<br>
    egregio seme dell'Eurìto Attòride;<br>
    Dïore il terzo, generosa prole<br>
    d'Amarincèo. Del quarto è correttore<br>
    il simigliante a nume Polisseno,<br>
    germe dell'Augeïade Agastene.<br>
    Ai forti di Dulichio e delle sacre<br>
    Echinadi isolette, che rimpetto<br>
    alle contrade elèe rompon l'opposto<br>
    pelago, a questi è condottier Megete,<br>
    di sembiante guerrier pari a Gradivo.<br>
    Il generò Filèo diletto a Giove,<br>
    buon cavalier che dai paterni un giorno<br>
    odii sospinto alla dulichia terra<br>
    migrò fuggendo, e v'ebbe impero. Il figlio<br>
    quaranta prore ad Ilïon guidava.<br>
    Dei prodi Cefaleni, abitatori<br>
    d'Itaca alpestre e di Nerito ombroso,<br>
    di Crocilèa, di Samo e di Zacinto<br>
    e dell'aspra Egelìpe e dell'opposto<br>
    continente, di tutti è duce Ulisse<br>
    vero senno di Giove; e lo seguièno<br>
    dodici navi di vermiglio pinte.<br>
    Ne spinge in mar quaranta il capitano<br>
    degli Etoli Toante, a cui fu padre<br>
    Andrèmone; e traea seco le torme<br>
    di Pleurone, d'Oleno e di Pilene,<br>
    quelle dell'aspra Calidone e quelle<br>
    di Calcide. E raccolta era in Toante<br>
    degli Etòli la somma signorìa<br>
    da che la Parca i figli ebbe percosso<br>
    del magnanimo Enèo, posto col biondo<br>
    Meleagro infelice ei pur sotterra.<br>
    Il gran mastro di lancia Idomenèo<br>
    guida i Cretesi che di Gnosso usciro,<br>
    di Litto, di Mileto e della forte<br>
    Gortina e dalla candida Licasto<br>
    e di Festo e di Rizio, inclite tutte<br>
    popolose contrade, ed altri molti<br>
    dell'alma Creta abitator, di Creta<br>
    che di cento città porta ghirlanda.<br>
    Di questi tutti Idomenèo divide<br>
    col marzio Merïon la glorïosa<br>
    capitananza; e ottanta navi han seco.<br>
    Nove da Rodi ne varâr gli alteri<br>
    Rodïani per l'isola partiti<br>
    in triplice tribù: Lindo, Jaliso,<br>
    e il biancheggiante di terren Camiro.<br>
    L'Eraclide Tlepòlemo è lor duce,<br>
    grande e robusto battaglier che al forte<br>
    Ercole un giorno Astïochèa produsse,<br>
    cui d'Efira e dal fiume Selleente<br>
    seco addusse l'eroe, poiché distrutto<br>
    v'ebbe molte cittadi e molta insieme<br>
    gioventù generosa. Entro i paterni<br>
    fidi alberghi Tlepòlemo cresciuto<br>
    di subitaneo colpo a morte mise<br>
    Licinnio, al padre avuncolo diletto,<br>
    e canuto guerrier. Ratto costrusse<br>
    alquante navi l'uccisore, e accolti<br>
    molti compagni, si fuggì per l'onde,<br>
    l'ira vitando e il minacciar degli altri<br>
    figli e nipoti dell'erculeo seme.<br>
    Dopo error molti e stenti i fuggitivi<br>
    toccâr di Rodi il lido, e qui divisi<br>
    tutti in tre parti posero la stanza:<br>
    e il gran re de' mortali e degli Dei<br>
    li dilesse, e su lor piovve la piena<br>
    d'infinita mirabile ricchezza.<br>
    Nirèo tre navi conducea da Sima,<br>
    Nirèo d'Aglaia figlio e di Caropo,<br>
    Nirèo di quanti navigaro a Troia<br>
    il più vago, il più bel, dopo il Pelìde<br>
    beltà perfetta. Ma un imbelle egli era;<br>
    e turba lo seguìa di pochi oscuri.<br>
    Quei che tenean Nisiro e Caso e Cràpato<br>
    e Coo seggio d'Euripilo, e le prode<br>
    dell'isole Calidne, il cenno regge<br>
    d'Antifo e di Fidippo, ambo figliuoli<br>
    di Tessalo Eraclìde. E trenta navi<br>
    aravano a costor l'onda marina.<br>
    Ditene adesso, o Dive, i valorosi<br>
    d'Alo e d'Alope e del pelasgic'Argo<br>
    e di Trachine; né di Ftia né d'Ellade,<br>
    di bellissime donne educatrice,<br>
    gli eroi tacete, Mirmidon chiamati,<br>
    ed Elleni ed Achei. Sopra cinquanta<br>
    prore a costoro è capitano Achille.<br>
    Ma di guerra in que' cor tace il pensiero,<br>
    ch'ei più non hanno chi a pugnar li guidi.<br>
    Il divino Pelìde appo le navi<br>
    neghittoso si giace, e della tolta<br>
    Briseide l'ira si smaltisce in petto,<br>
    bella di belle chiome alma fanciulla<br>
    che in Lirnesso ei s'avea con molto affanno<br>
    conquistata per mezzo alla ruïna<br>
    di Lirnesso e di Tebe, a morte spinti<br>
    del bellicoso Eveno ambo i figliuoli<br>
    Epistrofo e Minete. Per costei<br>
    languìa nell'ozio il mesto eroe; ma il giorno<br>
    del suo destarsi all'armi era vicino.<br>
    Quei che Filàce e la fiorita Pìrraso,<br>
    terra a Cerere sacra, e la feconda<br>
    di molto gregge Itóne, e quei che manda<br>
    la marittima Antrone e di Ptelèo<br>
    l'erboso suol, reggea, mentre che visse,<br>
    il marzïal Protesilao. Ma lui<br>
    la negra terra allor chiudea nel seno,<br>
    e la moglie in Filàce derelitta<br>
    le belle gote lacerava, e tutta<br>
    vedova del suo re piangea la casa.<br>
    Primo ei balzossi dalle navi, e primo<br>
    trafitto cadde dal dardanio ferro:<br>
    ma senza duce non restò sua schiera,<br>
    ché Podarce or la guida, esimio figlio<br>
    del Filacide Ificlo, che di pingui<br>
    lanose torme avea molta ricchezza.<br>
    Del magnanimo ucciso era Podarce<br>
    minor germano; ma perché quel grande<br>
    non pur d'anni il vincea, ma di prodezza,<br>
    l'egregio estinto duce era pur sempre<br>
    di sua schiera il desìo. Di questa squadra<br>
    son quaranta le navi in ordinanza.<br>
    Gli abitator di Fere, appo il bebèo<br>
    stagno, e quelli di Bebe e di Glafira<br>
    e dell'alta Jaolco avean salpato<br>
    con undici navigli. Eumelo è duce,<br>
    germe caro d'Admeto, e la divina<br>
    in fra le donne Alcesti il partorìo,<br>
    delle figlie di Pelia la più bella.<br>
    Di Metone, Taumacia e Melibèa<br>
    e dell'aspra Olizone era venuto<br>
    con sette prore un fier drappello, e carca<br>
    di cinquanta gagliardi era ciascuna,<br>
    sperti di remo e d'arco e di battaglia.<br>
    Famoso arciero li reggea da prima<br>
    Filottete; ma questi egro d'acuti<br>
    spasmi ora giace nella sacra Lenno,<br>
    ove da tetra di pestifer angue<br>
    piaga offeso gli Achei l'abbandonaro.<br>
    Ma dell'afflitto eroe gl'ingrati Argivi<br>
    ricorderansi, e in breve. Intanto il fido<br>
    suo stuol si strugge del desìo di lui,<br>
    ma non va senza duce. Lo governa<br>
    Medon cui spurio figlio ad Oïlèo<br>
    eversor di città Rena produsse.<br>
    Que' poi che Tricca e la scoscesa Itome<br>
    ed Ecalia tenean seggio d'Eurito,<br>
    han capitani d'Esculapio i figli,<br>
    della paterna medic'arte entrambi<br>
    sperti assai, Podalirio e Macaone.<br>
    Fan trenta navi di costor la schiera.<br>
    Ormenio, Asterio e l'iperèe fontane,<br>
    e del Titano le candenti cime<br>
    i lor prodi mandâr sotto il comando<br>
    del chiaro figlio d'Evemone Eurìpilo<br>
    da quaranta carene accompagnato.<br>
    D'Argissa e di Girton, d'Orte e d'Elona<br>
    e della bianca Oloossona i figli<br>
    procedono suggetti al fermo e forte<br>
    Polipete, figliuol di Piritòo,<br>
    del sempiterno Giove inclito seme;<br>
    e generollo a Piritòo l'illustre<br>
    Ippodamìa quel dì che dei bimembri<br>
    irti Centauri ei fe' l'alta vendetta,<br>
    e li cacciò dal Pelio, e agli Eticesi<br>
    li confinò. Né solo è Polipete,<br>
    ma seco è Leontèo, marzio germoglio<br>
    del Cenìde magnanimo Corone.<br>
    e questa è squadra di quaranta antenne.<br>
    Venti da Cifo e due Gunèo ne guida<br>
    d'Enïeni onerose e di Perebi,<br>
    franchi soldati, e di color che intorno<br>
    alla fredda Dodona avean la stanza,<br>
    e di quelli che solcano gli ameni<br>
    campi cui l'onda titaresia irriga,<br>
    rivo gentil che nel Penèo devolve<br>
    le sue bell'acque, né però le mesce<br>
    con gli argenti penèi, ma vi galleggia<br>
    come liquida oliva; ché di Stige<br>
    (giuramento tremendo) egli è ruscello.<br>
    Ultimo vien di Tentredone il figlio<br>
    il veloce Protòo, duce ai Magneti<br>
    dal bel Penèo mandati e dal frondoso<br>
    Pelio. Il seguìan quaranta navi. E questi<br>
    fur dell'achiva armata i capitani.<br>
    Dimmi or, Musa, chi fosse il più valente<br>
    di tanti duci e de' cavalli insieme<br>
    che gli Atridi seguîr. Prestanti assai<br>
    eran le ferezïadi puledre<br>
    ch'Eumèlo maneggiava, agili e ratte<br>
    come penna d'augello, ambe d'un pelo,<br>
    d'età pari e di dosso a dritto filo.<br>
    Il vibrator del curvo arco d'argento<br>
    Febo educolle ne' pïerii prati,<br>
    e portavan di Marte la paura<br>
    nelle battaglie. Degli eroi primiero<br>
    era l'Aiace Telamonio, mentre<br>
    perseverò nell'ira il grande Achille,<br>
    il più forte di tutti; e innanzi a tutti<br>
    ivan di pregio i corridor portanti<br>
    l'incomparabil Tessalo. Ma questi<br>
    nelle ricurve navi si giacea<br>
    inoperoso, e sempre spirante ira<br>
    contro l'Atride Agamennóne. Intanto<br>
    lunghesso il mare al disco, all'asta, all'arco<br>
    i suoi guerrieri si prendean diletto.<br>
    Ozïosi i cavalli appo i lor cocchi<br>
    pasceano l'apio paludoso e il loto,<br>
    e i cocchi si giacean coperti e muti<br>
    nelle tende dei duci, e i duci istessi,<br>
    del bellicoso eroe desiderosi,<br>
    givan pel campo vagabondi e inerti.<br>
    Movean le schiere intanto in vista eguali<br>
    a un mar di foco inondator, che tutta<br>
    divorasse la terra; ed alla pesta<br>
    de' trascorrenti piedi il suol s'udìa<br>
    rimbombar. Come quando il fulminante<br>
    irato Giove Inarime flagella<br>
    duro letto a Tifèo, siccome è grido;<br>
    così de' passi al suon gemea la terra.<br>
    Mentre il campo traversano veloci<br>
    gli Achei, col piè che i venti adegua, ai Teucri<br>
    Iri discese di feral novella<br>
    apportatrice, e la spedìa di Giove<br>
    un comando. Tenean questi consiglio<br>
    giovani e vecchi, congregati tutti<br>
    ne' regali vestiboli. Mischiossi<br>
    tra lor la Diva, di Polìte assunta<br>
    l'apparenza e la voce. Era Polìte<br>
    di Priamo un figlio che, del piè fidando<br>
    nella prestezza, stavasi de' Teucri<br>
    esploratore al monumento in cima<br>
    dell'antico Esïeta, e vi spïava<br>
    degli Achivi la mossa. In queste forme<br>
    trasse innanzi la Diva, e al re conversa,<br>
    Padre, disse, che fai? Sempre a te piace<br>
    il molto sermonar come ne' giorni<br>
    della pace; né pensi alla ruina<br>
    che ne sovrasta. Molte pugne io vidi,<br>
    ma tali e tante non vid'io giammai<br>
    ordinate falangi. Numerose<br>
    al pari delle foglie e dell'arene<br>
    procedono nel campo a dar battaglia<br>
    sotto Troia. Tu dunque primamente,<br>
    Ettore, ascolta un mio consiglio, e il poni<br>
    ad effetto. Nel sen di questa grande<br>
    città diversi di diverse lingue<br>
    abbiam guerrieri di soccorso. Ognuno<br>
    de' lor duci si ponga alla lor testa,<br>
    e tutti in punto di pugnar li metta.<br>
    Conobbe Ettorre della Dea la voce,<br>
    e di subito sciolse il parlamento.<br>
    Corresi all'armi, si spalancan tutte<br>
    le porte, e folti sboccano in tumulto<br>
    fanti e cavalli. Alla città rimpetto<br>
    solitario nel piano ergesi un colle<br>
    a cui s'ascende d'ogni parte. È detto<br>
    da' mortai Batïèa, dagl'immortali<br>
    tomba dell'agilissima Mirinna;<br>
    ivi i Teucri schierârsi e i collegati.<br>
    Capitan de' Troiani è il grande Ettorre,<br>
    d'eccelso elmetto agitator. Lo segue<br>
    de' più forti guerrier schiera infinita<br>
    coll'aste in pugno di ferir bramose.<br>
    Ai Dardani comanda il valoroso<br>
    figliuol d'Anchise Enea cui la divina<br>
    Venere in Ida partorì, commista<br>
    Diva immortale ad un mortal; ned egli<br>
    solo comanda, ma ben anco i due<br>
    Antenòridi Archìloco e Acamante<br>
    in tutte guise di battaglia esperti.<br>
    Quei che dell'Ida alle radici estreme<br>
    hanno stanza in Zelèa ricchi Troiani<br>
    la profonda beventi acqua d'Asepo,<br>
    Pandaro guida, licaonio figlio,<br>
    cui fe' dono dell'arco Apollo istesso.<br>
    Della città d'Apesio e d'Adrastèa,<br>
    di Pitïèa la gente e dell'eccelsa<br>
    ferèa montagna han duci Adrasto ed Anfio<br>
    corazzato di lino, ambo rampolli<br>
    di Merope Percosio. Era costui<br>
    divinator famoso, ed a' suoi figli<br>
    non consentìa l'andata all'omicida<br>
    guerra. Ma i figli non l'udir; ché nero<br>
    a morir li traea fato crudele.<br>
    Mandâr Percote e Prazio e Sesto e Abido<br>
    e la nobile Arisba i lor guerrieri,<br>
    ed Asio li conduce, Asio figliuolo<br>
    d'Irtaco, e prence che d'Arisba venne<br>
    da fervidi portato alti cavalli<br>
    alla riviera sellentèa nudriti.<br>
    Dalla pingue Larissa i furibondi<br>
    lanciatori pelasghi Ippòtoo mena<br>
    con Pilèo, bellicosi ambo germogli<br>
    del pelasgico Leto Teutamìde.<br>
    Acamante e l'eroe duce Piròo<br>
    i Traci conducean quanti ne serra<br>
    l'estuoso Ellesponto; ed i Cicòni<br>
    del giavellotto vibratori, Eufemo<br>
    del Ceade Trezeno alto nipote;<br>
    poi Pirecme i Peòni a cui sul tergo<br>
    suonan gli archi ricurvi, e gli spedisce<br>
    la rimota Amidone, e l'Assio, fiume<br>
    di larga correntìa, l'Assio di cui<br>
    non si spande ne' campi onda più bella.<br>
    Dall'èneto paese ov'è la razza<br>
    dell'indomite mule, conducea<br>
    di Pilemene l'animoso petto<br>
    i Paflagoni, di Citoro e Sèsamo<br>
    e di splendide case abitatori<br>
    lungo le rive del Partenio fiume,<br>
    e d'Egiàlo e di Cromna e dell'eccelse<br>
    balze eritine. Li seguìa la squadra<br>
    degli Alizoni d'Alibe discesi,<br>
    d'Alibe ricca dell'argentea vena.<br>
    Duci a questi eran Hodio ed Epistròfo,<br>
    e Cromi ai Misii e l'indovino Ennòmo.<br>
    Ma con gli augurii il misero non seppe<br>
    schivar la Parca. Sotto l'asta ei cadde<br>
    del Pelìde, quel dì che di nemica<br>
    strage vermiglio lo Scamandro ei fece.<br>
    Forci ed Ascanio dëiforme al campo<br>
    dall'Ascania traean le frigie torme<br>
    di commetter battaglia impazïenti.<br>
    Di Pilemene i figli Antifo e Mestle,<br>
    alla gigèa palude partoriti,<br>
    ai Meonii eran duci, a quelli ancora<br>
    che alla falda del Tmolo ebber la vita.<br>
    Quindi i Carii di barbara favella<br>
    di Mileto abitanti e del frondoso<br>
    monte de' Ftiri e del meandrio fiume<br>
    e dell'erte di Mìcale pendici.<br>
    Anfimaco a costor con Naste impera,<br>
    figli di Nomïon, Naste un prudente,<br>
    Anfimaco un insano. Iva alla pugna<br>
    carco d'oro costui come fanciulla:<br>
    stolto! ché l'oro allontanar non seppe<br>
    l'atra morte che il giunse allo Scamandro.<br>
    Ivi il ferro achilleo lo stese, e l'oro<br>
    preda del forte vincitor rimase.<br>
    Venìan di Licia alfine, e dai rimoti<br>
    gorghi del Xanto i Licii, e li guidava<br>
    l'incolpabile Glauco e Sarpedonte.</p>
    <hr>
    <table border="0" width="100%">
      <tr>
        <td width="25%" align="center"><a href="#alto"><img src="alto.gif" alt="Inizio pagina" border="0" WIDTH="44" HEIGHT="43"></a><br>
        <font size="1">inizio pagina</font></td>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade01.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade03.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    </td>
  </tr>
</table>
</center></div>
</body>
</html>
