<!-- saved from url=(0022)http://internet.e-mail -->
<html>

<head>
<meta http-equiv="Content-Type" content="text/html; charset=iso-8859-1">

<meta name="GENERATOR" content="Microsoft FrontPage 3.0">
<title>Iliade - Libro Primo</title>
</head>

<body bgcolor="#FFFFFF" style="font-family: Arial, Helvetica">
<div align="center"><center>

<table border="0" cellpadding="0" cellspacing="0" width="600">
  <tr>
    <td><p align="center"><a name="alto"></a><a href="index.htm"><img src="titolo.gif" alt="Iliade di Omero" border="0" WIDTH="280" HEIGHT="133"></a><br>
    <font size="1">un clic sull'immagine per tornare alla copertina</font></p>
    <p align="center">traduzione di <strong>Vincenzo Monti</strong></p>
    <table border="0" width="100%">
      <tr>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="indice.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade02.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    <hr>
    <b><p ALIGN="CENTER"></b><font size="5"><strong>Libro Primo</strong></font></p>
    <p align="center">Cantami, o Diva, del Pelìde Achille<br>
    l'ira funesta che infiniti addusse<br>
    lutti agli Achei, molte anzi tempo all'Orco<br>
    generose travolse alme d'eroi,<br>
    e di cani e d'augelli orrido pasto<br>
    lor salme abbandonò (così di Giove<br>
    l'alto consiglio s'adempìa), da quando<br>
    primamente disgiunse aspra contesa<br>
    il re de' prodi Atride e il divo Achille.<br>
    E qual de' numi inimicolli? Il figlio<br>
    di Latona e di Giove. Irato al Sire<br>
    destò quel Dio nel campo un feral morbo,<br>
    e la gente perìa: colpa d'Atride<br>
    che fece a Crise sacerdote oltraggio.<br>
    Degli Achivi era Crise alle veloci<br>
    prore venuto a riscattar la figlia<br>
    con molto prezzo. In man le bende avea,<br>
    e l'aureo scettro dell'arciero Apollo:<br>
    e agli Achei tutti supplicando, e in prima<br>
    ai due supremi condottieri Atridi:<br>
    O Atridi, ei disse, o coturnati Achei,<br>
    gl'immortali del cielo abitatori<br>
    concedanvi espugnar la Prïameia<br>
    cittade, e salvi al patrio suol tornarvi.<br>
    Deh mi sciogliete la diletta figlia,<br>
    ricevetene il prezzo, e il saettante<br>
    figlio di Giove rispettate. - Al prego<br>
    tutti acclamâr: doversi il sacerdote<br>
    riverire, e accettar le ricche offerte.<br>
    Ma la proposta al cor d'Agamennóne<br>
    non talentando, in guise aspre il superbo<br>
    accommiatollo, e minaccioso aggiunse:<br>
    Vecchio, non far che presso a queste navi<br>
    ned or né poscia più ti colga io mai;<br>
    ché forse nulla ti varrà lo scettro<br>
    né l'infula del Dio. Franca non fia<br>
    costei, se lungi dalla patria, in Argo,<br>
    nella nostra magion pria non la sfiori<br>
    vecchiezza, all'opra delle spole intenta,<br>
    e a parte assunta del regal mio letto.<br>
    Or va, né m'irritar, se salvo ir brami.<br>
    Impaurissi il vecchio, ed al comando<br>
    obbedì. Taciturno incamminossi<br>
    del risonante mar lungo la riva;<br>
    e in disparte venuto, al santo Apollo<br>
    di Latona figliuol, fe' questo prego:<br>
    Dio dall'arco d'argento, o tu che Crisa<br>
    proteggi e l'alma Cilla, e sei di Tènedo<br>
    possente imperador, Smintèo, deh m'odi.<br>
    Se di serti devoti unqua il leggiadro<br>
    tuo delubro adornai, se di giovenchi<br>
    e di caprette io t'arsi i fianchi opimi,<br>
    questo voto m'adempi; il pianto mio<br>
    paghino i Greci per le tue saette.<br>
    Sì disse orando. L'udì Febo, e scese<br>
    dalle cime d'Olimpo in gran disdegno<br>
    coll'arco su le spalle, e la faretra<br>
    tutta chiusa. Mettean le frecce orrendo<br>
    su gli omeri all'irato un tintinnìo<br>
    al mutar de' gran passi; ed ei simìle<br>
    a fosca notte giù venìa. Piantossi<br>
    delle navi al cospetto: indi uno strale<br>
    liberò dalla corda, ed un ronzìo<br>
    terribile mandò l'arco d'argento.<br>
    Prima i giumenti e i presti veltri assalse,<br>
    poi le schiere a ferir prese, vibrando<br>
    le mortifere punte; onde per tutto<br>
    degli esanimi corpi ardean le pire.<br>
    Nove giorni volâr pel campo acheo<br>
    le divine quadrella. A parlamento<br>
    nel decimo chiamò le turbe Achille;<br>
    ché gli pose nel cor questo consiglio<br>
    Giuno la diva dalle bianche braccia,<br>
    de' moribondi Achei fatta pietosa.<br>
    Come fur giunti e in un raccolti, in mezzo<br>
    levossi Achille piè-veloce, e disse:<br>
    Atride, or sì cred'io volta daremo<br>
    nuovamente errabondi al patrio lido,<br>
    se pur morte fuggir ne fia concesso;<br>
    ché guerra e peste ad un medesmo tempo<br>
    ne struggono. Ma via; qualche indovino<br>
    interroghiamo, o sacerdote, o pure<br>
    interprete di sogni (ché da Giove<br>
    anche il sogno procede), onde ne dica<br>
    perché tanta con noi d'Apollo è l'ira:<br>
    se di preci o di vittime neglette<br>
    il Dio n'incolpa, e se d'agnelli e scelte<br>
    capre accettando l'odoroso fumo,<br>
    il crudel morbo allontanar gli piaccia.<br>
    Così detto, s'assise. In piedi allora<br>
    di Testore il figliuol Calcante alzossi,<br>
    de' veggenti il più saggio, a cui le cose<br>
    eran conte che fur, sono e saranno;<br>
    e per quella, che dono era d'Apollo,<br>
    profetica virtù, de' Greci a Troia<br>
    avea scorte le navi. Ei dunque in mezzo<br>
    pien di senno parlò queste parole:<br>
    Amor di Giove, generoso Achille,<br>
    vuoi tu che dell'arcier sovrano Apollo<br>
    ti riveli lo sdegno? Io t'obbedisco.<br>
    Ma del braccio l'aita e della voce<br>
    a me tu pria, signor, prometti e giura:<br>
    perché tal che qui grande ha su gli Argivi<br>
    tutti possanza, e a cui l'Acheo s'inchina,<br>
    n'andrà, per mio pensar, molto sdegnoso.<br>
    Quando il potente col minor s'adira,<br>
    reprime ei sì del suo rancor la vampa<br>
    per alcun tempo, ma nel cor la cova,<br>
    finché prorompa alla vendetta. Or dinne<br>
    se salvo mi farai. - Parla securo,<br>
    rispose Achille, e del tuo cor l'arcano,<br>
    qual ch'ei si sia, di' franco. Per Apollo<br>
    che pregato da te ti squarcia il velo<br>
    de' fati, e aperto tu li mostri a noi,<br>
    per questo Apollo a Giove caro io giuro:<br>
    nessun, finch'io m'avrò spirto e pupilla,<br>
    con empia mano innanzi a queste navi<br>
    oserà vïolar la tua persona,<br>
    nessuno degli Achei; no, s'anco parli<br>
    d'Agamennón che sé medesmo or vanta<br>
    dell'esercito tutto il più possente.<br>
    Allor fe' core il buon profeta, e disse:<br>
    né d'obblïati sacrifici il Dio<br>
    né di voti si duol, ma dell'oltraggio<br>
    che al sacerdote fe' poc'anzi Atride,<br>
    che francargli la figlia ed accettarne<br>
    il riscatto negò. La colpa è questa<br>
    onde cotante ne diè strette, ed altre<br>
    l'arcier divino ne darà; né pria<br>
    ritrarrà dal castigo la man grave,<br>
    che si rimandi la fatal donzella<br>
    non redenta né compra al padre amato,<br>
    e si spedisca un'ecatombe a Crisa.<br>
    Così forse avverrà che il Dio si plachi.<br>
    Tacque, e s'assise. Allor l'Atride eroe<br>
    il re supremo Agamennón levossi<br>
    corruccioso. Offuscavagli la grande<br>
    ira il cor gonfio, e come bragia rossi<br>
    fiammeggiavano gli occhi. E tale ei prima<br>
    squadrò torvo Calcante, indi proruppe:<br>
    Profeta di sciagure, unqua un accento<br>
    non uscì di tua bocca a me gradito.<br>
    Al maligno tuo cor sempre fu dolce<br>
    predir disastri, e d'onor vote e nude<br>
    son l'opre tue del par che le parole.<br>
    E fra gli Argivi profetando or cianci<br>
    che delle frecce sue Febo gl'impiaga,<br>
    sol perch'io ricusai della fanciulla<br>
    Crisëide il riscatto. Ed io bramava<br>
    certo tenerla in signoria, tal sendo<br>
    che a Clitennestra pur, da me condutta<br>
    vergine sposa, io la prepongo, a cui<br>
    di persona costei punto non cede,<br>
    né di care sembianze, né d'ingegno<br>
    ne' bei lavori di Minerva istrutto.<br>
    Ma libera sia pur, se questo è il meglio;<br>
    ché la salvezza io cerco, e non la morte<br>
    del popol mio. Ma voi mi preparate<br>
    tosto il compenso, ché de' Greci io solo<br>
    restarmi senza guiderdon non deggio;<br>
    ed ingiusto ciò fôra, or che una tanta<br>
    preda, il vedete, dalle man mi fugge.<br>
    O d'avarizia al par che di grandezza<br>
    famoso Atride, gli rispose Achille,<br>
    qual premio ti daranno, e per che modo<br>
    i magnanimi Achei? Che molta in serbo<br>
    vi sia ricchezza non partita, ignoro:<br>
    delle vinte città tutte divise<br>
    ne fur le spoglie, né diritto or torna<br>
    a nuove parti congregarle in una.<br>
    Ma tu la prigioniera al Dio rimanda,<br>
    ché più larga n'avrai tre volte e quattro<br>
    ricompensa da noi, se Giove un giorno<br>
    l'eccelsa Troia saccheggiar ne dia.<br>
    E a lui l'Atride: Non tentar, quantunque<br>
    ne' detti accorto, d'ingannarmi: in questo<br>
    né gabbo tu mi fai, divino Achille,<br>
    né persuaso al tuo voler mi rechi.<br>
    Dunque terrai tu la tua preda, ed io<br>
    della mia privo rimarrommi? E imponi<br>
    che costei sia renduta? Il sia. Ma giusti<br>
    concedanmi gli Achivi altra captiva<br>
    che questa adegui e al mio desir risponda.<br>
    Se non daranla, rapirolla io stesso,<br>
    sia d'Aiace la schiava, o sia d'Ulisse,<br>
    o ben anco la tua: e quegli indarno<br>
    fremerà d'ira alle cui tende io vegna.<br>
    Ma di ciò poscia parlerem. D'esperti<br>
    rematori fornita or si sospinga<br>
    nel pelago una nave, e vi s'imbarchi<br>
    coll'ecatombe la rosata guancia<br>
    della figlia di Crise, e ne sia duce<br>
    alcun de' primi, o Aiace, o Idomenèo,<br>
    o il divo Ulisse, o tu medesmo pure,<br>
    tremendissimo Achille, onde di tanto<br>
    sacrificante il grato ministero<br>
    il Dio ne plachi che da lunge impiaga.<br>
    Lo guatò bieco Achille, e gli rispose:<br>
    Anima invereconda, anima avara,<br>
    chi fia tra i figli degli Achei sì vile<br>
    che obbedisca al tuo cenno, o trar la spada<br>
    in agguati convegna o in ria battaglia?<br>
    Per odio de' Troiani io qua non venni<br>
    a portar l'armi, io no; ché meco ei sono<br>
    d'ogni colpa innocenti. Essi né mandre<br>
    né destrier mi rapiro; essi le biade<br>
    della feconda popolosa Ftia<br>
    non saccheggiâr; ché molti gioghi ombrosi<br>
    ne son frapposti e il pelago sonoro.<br>
    Ma sol per tuo profitto, o svergognato,<br>
    e per l'onor di Menelao, pel tuo,<br>
    pel tuo medesmo, o brutal ceffo, a Troia<br>
    ti seguitammo alla vendetta. Ed oggi<br>
    tu ne disprezzi ingrato, e ne calpesti,<br>
    e a me medesmo di rapir minacci<br>
    de' miei sudori bellicosi il frutto,<br>
    l'unico premio che l'Acheo mi diede.<br>
    Né pari al tuo d'averlo io già mi spero<br>
    quel dì che i Greci l'opulenta Troia<br>
    conquisteran; ché mio dell'aspra guerra<br>
    certo è il carco maggior; ma quando in mezzo<br>
    si dividon le spoglie, è tua la prima,<br>
    ed ultima la mia, di cui m'è forza<br>
    tornar contento alla mia nave, e stanco<br>
    di battaglia e di sangue. Or dunque a Ftia,<br>
    a Ftia si rieda; ché d'assai fia meglio<br>
    al paterno terren volger la prora,<br>
    che vilipeso adunator qui starmi<br>
    di ricchezze e d'onori a chi m'offende.<br>
    Fuggi dunque, riprese Agamennóne,<br>
    fuggi pur, se t'aggrada. Io non ti prego<br>
    di rimanerti. Al fianco mio si stanno<br>
    ben altri eroi, che a mia regal persona<br>
    onor daranno, e il giusto Giove in prima.<br>
    Di quanti ei nudre regnatori abborro<br>
    te più ch'altri; sì, te che le contese<br>
    sempre agogni e le zuffe e le battaglie.<br>
    Se fortissimo sei, d'un Dio fu dono<br>
    la tua fortezza. Or va, sciogli le navi,<br>
    fa co' tuoi prodi al patrio suol ritorno,<br>
    ai Mirmìdoni impera; io non ti curo,<br>
    e l'ire tue derido; anzi m'ascolta.<br>
    Poiché Apollo Crisëide mi toglie,<br>
    parta. D'un mio naviglio, e da' miei fidi<br>
    io la rimando accompagnata, e cedo.<br>
    Ma nel tuo padiglione ad involarti<br>
    verrò la figlia di Brisèo, la bella<br>
    tua prigioniera, io stesso; onde t'avvegga<br>
    quant'io t'avanzo di possanza, e quindi<br>
    altri meco uguagliarsi e cozzar tema.<br>
    Di furore infiammâr l'alma d'Achille<br>
    queste parole. Due pensier gli fêro<br>
    terribile tenzon nell'irto petto,<br>
    se dal fianco tirando il ferro acuto<br>
    la via s'aprisse tra la calca, e in seno<br>
    l'immergesse all'Atride; o se domasse<br>
    l'ira, e chetasse il tempestoso core.<br>
    Fra lo sdegno ondeggiando e la ragione<br>
    l'agitato pensier, corse la mano<br>
    sovra la spada, e dalla gran vagina<br>
    traendo la venìa; quando veloce<br>
    dal ciel Minerva accorse, a lui spedita<br>
    dalla diva Giunon, che d'ambo i duci<br>
    egual cura ed amor nudrìa nel petto.<br>
    Gli venne a tergo, e per la bionda chioma<br>
    prese il fiero Pelìde, a tutti occulta,<br>
    a lui sol manifesta. Stupefatto<br>
    si scosse Achille, si rivolse, e tosto<br>
    riconobbe la Diva a cui dagli occhi<br>
    uscìan due fiamme di terribil luce,<br>
    e la chiamò per nome, e in ratti accenti,<br>
    Figlia, disse, di Giove, a che ne vieni?<br>
    Forse d'Atride a veder l'onte? Aperto<br>
    io tel protesto, e avran miei detti effetto:<br>
    ei col suo superbir cerca la morte,<br>
    e la morte si avrà. - Frena lo sdegno,<br>
    la Dea rispose dalle luci azzurre:<br>
    io qui dal ciel discesi ad acchetarti,<br>
    se obbedirmi vorrai. Giuno spedimmi,<br>
    Giuno ch'entrambi vi difende ed ama.<br>
    Or via, ti calma, né trar brando, e solo<br>
    di parole contendi. Io tel predìco,<br>
    e andrà pieno il mio detto: verrà tempo<br>
    che tre volte maggior, per doni eletti,<br>
    avrai riparo dell'ingiusta offesa.<br>
    Tu reprimi la furia, ed obbedisci.<br>
    E Achille a lei: Seguir m'è forza, o Diva,<br>
    benché d'ira il cor arda, il tuo consiglio.<br>
    Questo fia lo miglior. Ai numi è caro<br>
    chi de' numi al voler piega la fronte.<br>
    Disse; e rattenne su l'argenteo pomo<br>
    la poderosa mano, e il grande acciaro<br>
    nel fodero respinse, alle parole<br>
    docile di Minerva. Ed ella intanto<br>
    all'auree sedi dell'Egìoco padre<br>
    sul cielo risalì fra gli altri Eterni.<br>
    Achille allora con acerbi detti<br>
    rinfrescando la lite, assalse Atride:<br>
    Ebbro! cane agli sguardi e cervo al core!<br>
    Tu non osi giammai nelle battaglie<br>
    dar dentro colla turba; o negli agguati<br>
    perigliarti co' primi infra gli Achei,<br>
    ché ogni rischio t'è morte. Assai per certo<br>
    meglio ti torna di ciascun che franco<br>
    nella grand'oste achea contro ti dica,<br>
    gli avuti doni in securtà rapire.<br>
    Ma se questa non fosse, a cui comandi,<br>
    spregiata gente e vil, tu non saresti<br>
    del popol tuo divorator tiranno,<br>
    e l'ultimo de' torti avresti or fatto.<br>
    Ma ben t'annunzio, ed altamente il giuro<br>
    per questo scettro (che diviso un giorno<br>
    dal montano suo tronco unqua né ramo<br>
    né fronda metterà, né mai virgulto<br>
    germoglierà, poiché gli tolse il ferro<br>
    con la scorza le chiome, ed ora in pugno<br>
    sel portano gli Achei che posti sono<br>
    del giusto a guardia e delle sante leggi<br>
    ricevute dal ciel), per questo io giuro,<br>
    e invïolato sacramento il tieni:<br>
    stagion verrà che negli Achei si svegli<br>
    desiderio d'Achille, e tu salvarli<br>
    misero! non potrai, quando la spada<br>
    dell'omicida Ettòr farà vermigli<br>
    di larga strage i campi: e allor di rabbia<br>
    il cor ti roderai, ché sì villana<br>
    al più forte de' Greci onta facesti.<br>
    Disse; e gittò lo scettro a terra, adorno<br>
    d'aurei chiovi, e s'assise. Ardea l'Atride<br>
    di novello furor, quando nel mezzo<br>
    surse de' Pilii l'orator, Nestorre<br>
    facondo sì, che di sua bocca uscièno<br>
    più che mel dolci d'eloquenza i rivi.<br>
    Di parlanti con lui nati e cresciuti<br>
    nell'alma Pilo ei già trascorse avea<br>
    due vite, e nella terza allor regnava.<br>
    Con prudenti parole il santo veglio<br>
    così loro a dir prese: Eterni Dei!<br>
    Quanto lutto alla Grecia, e quanta a Prìamo<br>
    gioia s'appresta ed a' suoi figli e a tutta<br>
    la dardania città, quando fra loro<br>
    di voi s'intenda la fatal contesa,<br>
    di voi che tutti di valor vincete<br>
    e di senno gli Achei! Deh m'ascoltate,<br>
    ché minor d'anni di me siete entrambi;<br>
    ed io pur con eroi son visso un tempo<br>
    di voi più prodi, e non fui loro a vile:<br>
    ned altri tali io vidi unqua, né spero<br>
    di riveder più mai, quale un Drïante<br>
    moderator di genti, e Piritòo,<br>
    Cèneo ed Essadio e Polifemo uom divo,<br>
    e l'Egìde Teseo pari ad un nume.<br>
    Alme più forti non nudrìa la terra,<br>
    e forti essendo combattean co' forti,<br>
    co' montani Centauri, e strage orrenda<br>
    ne fean. Con questi, a lor preghiera, io spesso<br>
    partendomi da Pilo e dal lontano<br>
    Apio confine, a conversar venìa,<br>
    e secondo mie forze anch'io pugnava.<br>
    Ma di quanti mortali or crea la terra<br>
    niun potrìa pareggiarli. E nondimeno<br>
    da quei prestanti orecchio il mio consiglio<br>
    ed il mio detto obbedïenza ottenne.<br>
    E voi pur anco m'obbedite adunque,<br>
    ché l'obbedirmi or giova. Inclito Atride,<br>
    deh non voler, sebben sì grande, a questi<br>
    tor la fanciulla; ma ch'ei s'abbia in pace<br>
    da' Greci il dato guiderdon consenti:<br>
    né tu cozzar con inimico petto<br>
    contra il rege, o Pelìde. Un re supremo,<br>
    cui d'alta maestà Giove circonda,<br>
    uguaglianza d'onore unqua non soffre.<br>
    Se generato d'una diva madre<br>
    tu lui vinci di forza, ei vince, o figlio,<br>
    te di poter, perché a più genti impera.<br>
    Deh pon giù l'ira, Atride, e placherassi<br>
    pure Achille al mio prego, ei che de' Greci<br>
    in sì ria guerra è principal sostegno.<br>
    Tu rettissimo parli, o saggio antico,<br>
    pronto riprese il regnatore Atride;<br>
    ma costui tutti soverchiar presume,<br>
    tutti a schiavi tener, dar legge a tutti,<br>
    tutti gravar del suo comando. Ed io<br>
    potrei patirlo? Io no. Se il fêro i numi<br>
    un invitto guerrier, forse pur anco<br>
    di tanto insolentir gli diero il dritto?<br>
    Tagliò quel dire Achille, e gli rispose:<br>
    Un pauroso, un vil certo sarei<br>
    se d'ogni cenno tuo ligio foss'io.<br>
    Altrui comanda, a me non già; ch'io teco<br>
    sciolto di tutta obbedienza or sono.<br>
    Questo solo vo' dirti, e tu nel mezzo<br>
    lo rinserra del cor. Per la fanciulla<br>
    un dì donata, ingiustamente or tolta,<br>
    né con te né con altri il brando mio<br>
    combatterà. Ma di quant'altre spoglie<br>
    nella nave mi serbo, né pur una,<br>
    s'io la niego, t'avrai. Vien, se nol credi,<br>
    vieni alla prova; e il sangue tuo scorrente<br>
    dalla mia lancia farà saggio altrui.<br>
    Con questa di parole aspra tenzone<br>
    levârsi, e sciolto fu l'acheo consesso.<br>
    Con Patroclo il Pelìde e co' suoi prodi<br>
    riede a sue navi nelle tende; e Atride<br>
    varar fa tosto a venti remi eletti<br>
    una celere prora colla sacra<br>
    ecatombe. Di Crise egli medesmo<br>
    vi guida e posa l'avvenente figlia;<br>
    duce v'ascende il saggio Ulisse, e tutti<br>
    già montati correan l'umide vie.<br>
    Ciò fatto, indisse al campo Agamennóne<br>
    una sacra lavanda: e ognun devoto<br>
    purificarsi, e via gittar nell'onde<br>
    le sozzure, e del mar lungo la riva<br>
    offrir di capri e di torelli intere<br>
    ecatombi ad Apollo. Al ciel salìa<br>
    volubile col fumo il pingue odore.<br>
    Seguìan nel campo questi riti. E fermo<br>
    nel suo dispetto e nella dianzi fatta<br>
    ria minaccia ad Achille, intanto Atride<br>
    Euribate e Taltibio a sé chiamando,<br>
    fidi araldi e sergenti, Ite, lor disse,<br>
    del Pelìde alla tenda, e m'adducete<br>
    la bella figlia di Brisèo. Se il niega,<br>
    io ne verrò con molta mano, io stesso,<br>
    a gliela tôrre: e ciò gli fia più duro.<br>
    Disse; e il cenno aggravando in via li pose.<br>
    Del mar lunghesso l'infecondo lido<br>
    givan quelli a mal cuore, e pervenuti<br>
    de' Mirmidóni alla campal marina<br>
    trovâr l'eroe seduto appo le navi<br>
    davanti al padiglion: né del vederli<br>
    certo Achille fu lieto. Ambo al cospetto<br>
    regal fermârsi trepidanti e chini,<br>
    né far motto fur osi né dimando.<br>
    Ma tutto ei vide in suo pensiero, e disse:<br>
    Messaggeri di Giove e delle genti,<br>
    salvete, araldi, e v'appressate. In voi<br>
    niuna è colpa con meco. Il solo Atride,<br>
    ei solo è reo, che voi per la fanciulla<br>
    Brisëide qui manda. Or va, fuor mena,<br>
    generoso Patròclo, la donzella,<br>
    e in man di questi guidator l'affida.<br>
    Ma voi medesmi innanzi ai santi numi<br>
    ed innanzi ai mortali e al re crudele<br>
    siatemi testimon, quando il dì splenda<br>
    che a scampar gli altri di rovina il mio<br>
    braccio abbisogni. Perocché delira<br>
    in suo danno costui, ned il presente<br>
    vede, né il poi, né il come a sua difesa<br>
    salvi alle navi pugneran gli Achei.<br>
    Disse; e Patròclo del diletto amico<br>
    al comando obbedì. Fuor della tenda<br>
    Brisëide menò, guancia gentile,<br>
    ed agli araldi condottier la cesse.<br>
    Mentre ei fanno alle navi achee ritorno,<br>
    e ritrosa con lor partìa la donna,<br>
    proruppe Achille in un subito pianto,<br>
    e da' suoi scompagnato in su la riva<br>
    del grigio mar s'assise, e il mar guardando<br>
    le man stese, e dolente alla diletta<br>
    madre pregando, Oh madre! è questo, disse,<br>
    questo è l'onor che darmi il gran Tonante<br>
    a conforto dovea del viver breve<br>
    a cui mi partoristi? Ecco, ei mi lascia<br>
    spregiato in tutto: il re superbo Atride<br>
    Agamennón mi disonora; il meglio<br>
    de' miei premi rapisce, e sel possiede.<br>
    Sì piangendo dicea. La veneranda<br>
    genitrice l'udì, che ne' profondi<br>
    gorghi del mare si sedea dappresso<br>
    al vecchio padre; udillo, e tosto emerse,<br>
    come nebbia, dall'onda: accanto al figlio,<br>
    che lagrime spargea, dolce s'assise,<br>
    e colla mano accarezzollo, e disse:<br>
    Figlio, a che piangi? e qual t'opprime affanno?<br>
    Di', non celarlo in cor, meco il dividi.<br>
    Madre, tu il sai, rispose alto gemendo<br>
    il piè-veloce eroe. Ridir che giova<br>
    tutto il già conto? Nella sacra sede<br>
    d'Eezïon ne gimmo; la cittade<br>
    ponemmo a sacco, e tutta a questo campo<br>
    fu condotta la preda. In giuste parti<br>
    la diviser gli Achivi, e la leggiadra<br>
    Crisëide fu scelta al primo Atride.<br>
    Crise d'Apollo sacerdote allora<br>
    con l'infula del nume e l'aureo scettro<br>
    venne alle navi a riscattar la figlia.<br>
    Molti doni offerì, molte agli Achivi<br>
    porse preghiere, ed agli Atridi in prima.<br>
    Invan; ché preghi e doni e sacerdote<br>
    e degli Achei l'assenso ebbe in dispregio<br>
    Agamennón, che minaccioso e duro<br>
    quel misero cacciò dal suo cospetto.<br>
    Partì sdegnato il veglio; e Apollo, a cui<br>
    diletto capo egli era, il suo lamento<br>
    esaudì dall'Olimpo, e contra i Greci<br>
    pestiferi vibrò dardi mortali.<br>
    Perìa la gente a torme, e d'ogni parte<br>
    sibilanti del Dio pel campo tutto<br>
    volavano gli strali. Alfine un saggio<br>
    indovin ne fe' chiaro in assemblea<br>
    l'oracolo d'Apollo. Io tosto il primo<br>
    esortai di placar l'ire divine.<br>
    Sdegnossene l'Atride, e in piè levato<br>
    una minaccia mi fe' tal che pieno<br>
    compimento sortì. Gli Achivi a Crisa<br>
    sovr'agil nave già la schiava adducono<br>
    non senza doni a Febo; e dalla tenda<br>
    a me pur dianzi tolsero gli araldi,<br>
    e menâr seco di Brisèo la figlia,<br>
    la fanciulla da' Greci a me donata.<br>
    Ma tu che il puoi, tu al figlio tuo soccorri,<br>
    vanne all'Olimpo, e porgi preghi a Giove,<br>
    s'unqua Giove per te fu nel bisogno<br>
    o d'opera aitato o di parole.<br>
    Nel patrio tetto, io ben lo mi ricordo,<br>
    spesso t'intesi glorïarti, e dire<br>
    che sola fra gli Dei da ria sciagura<br>
    Giove campasti adunator di nembi,<br>
    il giorno che tentâr Giuno e Nettunno<br>
    e Pallade Minerva in un con gli altri<br>
    congiurati del ciel porlo in catene;<br>
    ma tu nell'uopo sopraggiunta, o Dea,<br>
    l'involasti al periglio, all'alto Olimpo<br>
    prestamente chiamando il gran Centìmano,<br>
    che dagli Dei nomato è Brïarèo,<br>
    da' mortali Egeóne, e di fortezza<br>
    lo stesso genitor vincea d'assai.<br>
    Fiero di tanto onore alto ei s'assise<br>
    di Giove al fianco, e n'ebber tema i numi,<br>
    che poser di legarlo ogni pensiero.<br>
    Or tu questo rammentagli, e al suo lato<br>
    siedi, e gli abbraccia le ginocchia, e il prega<br>
    di dar soccorso ai Teucri, e far che tutte<br>
    fino alle navi le falangi achee<br>
    sien spinte e rotte e trucidate. Ognuno<br>
    lo si goda così questo tiranno;<br>
    senta egli stesso il gran regnante Atride<br>
    qual commise follìa quando superbo<br>
    fe' de' Greci al più forte un tanto oltraggio.<br>
    E lagrimando a lui Teti rispose:<br>
    Ahi figlio mio! se con sì reo destino<br>
    ti partorii, perché allevarti, ahi lassa!<br>
    Oh potessi ozioso a questa riva<br>
    senza pianto restarti e senza offese,<br>
    ingannando la Parca che t'incalza,<br>
    ed omai t'ha raggiunto! Ora i tuoi giorni<br>
    brevi sono ad un tempo ed infelici,<br>
    ché iniqua stella il dì ch'io ti produssi<br>
    i talami paterni illuminava.<br>
    E nondimen d'Olimpo alle nevose<br>
    vette n'andrò, ragionerò con Giove<br>
    del fulmine signore, e al tuo desire<br>
    piegarlo tenterò. Tu statti intanto<br>
    alle navi; e nell'ozio del tuo brando<br>
    senta l'Achivo de' tuoi sdegni il peso.<br>
    Perocché ieri in grembo all'Oceàno<br>
    fra gl'innocenti Etïopi discese<br>
    Giove a convito, e il seguîr tutti i numi.<br>
    Dopo la luce dodicesma al cielo<br>
    tornerà. Recherommi allor di Giove<br>
    agli eterni palagi; al suo ginocchio<br>
    mi gitterò, supplicherò, né vana<br>
    d'espugnarne il voler speranza io porto.<br>
    Partì, ciò detto; e lui quivi di bile<br>
    macerato lasciò per la fanciulla<br>
    suo mal grado rapita. Intanto a Crisa<br>
    colla sacra ecatombe Ulisse approda.<br>
    Nel seno entrati del profondo porto,<br>
    le vele ammaïnâr, le collocaro<br>
    dentro il bruno naviglio, e prestamente<br>
    dechinâr colle gomone l'antenna,<br>
    e l'adagiâr nella corsìa. Co' remi<br>
    il naviglio accostâr quindi alla riva;<br>
    e l'ancore gittate, e della poppa<br>
    annodati i ritegni, ecco sul lido<br>
    tutta smontar la gente, ecco schierarsi<br>
    l'ecatombe d'Apollo, e dalla nave<br>
    dell'onde vïatrice ultima uscire<br>
    Crisëide. All'altar l'accompagnava<br>
    l'accorto Ulisse, ed alla man del caro<br>
    genitor la ponea con questi accenti:<br>
    Crise, il re sommo Agamennón mi manda<br>
    a ti render la figlia, e offrir solenne<br>
    un'ecatombe a Febo, onde gli sdegni<br>
    placar del nume che gli Achei percosse<br>
    d'acerbissima piaga. - In questo dire<br>
    l'amata figlia in man gli cesse; e il vecchio<br>
    la si raccolse giubilando al petto.<br>
    Tosto dintorno al ben costrutto altare<br>
    in ordinanza statuîr la bella<br>
    ecatombe del Dio; lavâr le palme,<br>
    presero il sacro farro, e Crise alzando<br>
    colla voce la man, fe' questo prego:<br>
    Dio che godi trattar l'arco d'argento,<br>
    tu che Crisa proteggi e la divina<br>
    Cilla, signor di Tènedo possente,<br>
    m'odi: se dianzi a mia preghiera il campo<br>
    acheo gravasti di gran danno, e onore<br>
    mi desti, or fammi di quest'altro voto<br>
    contento appieno. La terribil lue,<br>
    che i Dànai strugge, allontanar ti piaccia.<br>
    Sì disse orando, ed esaudillo il nume.<br>
    Quindi fin posto alle preghiere, e sparso<br>
    il salso farro, alzar fêr suso in prima<br>
    alle vittime il collo, e le sgozzaro.<br>
    tratto il cuoio, fasciâr le incise cosce<br>
    di doppio omento, e le coprîr di crudi<br>
    brani. Il buon vecchio su l'accese schegge<br>
    le abbrustolava, e di purpureo vino<br>
    spruzzando le venìa. Scelti garzoni<br>
    al suo fianco tenean gli spiedi in pugno<br>
    di cinque punte armati: e come fûro<br>
    rosolate le coste, e fatto il saggio<br>
    delle viscere sacre, il resto in pezzi<br>
    negli schidoni infissero, con molto<br>
    avvedimento l'arrostiro, e poscia<br>
    tolser tutto alle fiamme. Al fin dell'opra,<br>
    poste le mense, a banchettar si diero,<br>
    e del cibo egualmente ripartito<br>
    sbramârsi tutti. Del cibarsi estinto<br>
    e del bere il desìo, d'almo lïeo<br>
    coronando il cratere, a tutti in giro<br>
    ne porsero i donzelli, e fe' ciascuno,<br>
    libagion colle tazze. E così tutto<br>
    cantando il dì la gioventude argiva,<br>
    e un allegro peàna alto intonando,<br>
    laudi a Febo dicean, che nell'udirle<br>
    sentìasi tocco di dolcezza il core.<br>
    Fugato il sole dalla notte, ei diersi<br>
    presso i poppesi della nave al sonno.<br>
    Poi come il cielo colle rosee dita<br>
    la bella figlia del mattino aperse,<br>
    conversero la prora al campo argivo,<br>
    e mandò loro in poppa il vento Apollo.<br>
    Rizzâr l'antenna, e delle bianche vele<br>
    il seno dispiegâr. L'aura seconda<br>
    le gonfiava per mezzo, e strepitoso,<br>
    nel passar della nave, il flutto azzurro<br>
    mormorava dintorno alla carena.<br>
    Giunti agli argivi accampamenti, in secco<br>
    trasser la nave su la colma arena,<br>
    e lunghe vi spiegâr travi di sotto<br>
    acconciamente. Per le tende poi<br>
    si dispersero tutti e pe' navili.<br>
    Appo i suoi legni intanto il generoso<br>
    Pelìde Achille nel segreto petto<br>
    di sdegno si pascea, né al parlamento,<br>
    scuola illustre d'eroi, né alle battaglie<br>
    più comparìa; ma il cor struggea di doglia<br>
    lungi dall'armi, e sol dell'armi il suono<br>
    e delle pugne il grido egli sospira.<br>
    Rifulse alfin la dodicesma aurora,<br>
    e tutti di conserva al ciel gli Eterni<br>
    fean ritorno, ed avanti iva il re Giove.<br>
    Memore allor del figlio e del suo prego,<br>
    Teti emerse dal mare, e mattutina<br>
    in cielo al sommo dell'Olimpo alzossi.<br>
    Sul più sublime de' suoi molti gioghi<br>
    in disparte trovò seduto e solo<br>
    l'onniveggente Giove. Innanzi a lui<br>
    la Dea s'assise, colla manca strinse<br>
    le divine ginocchia, e colla destra<br>
    molcendo il mento, e supplicando disse:<br>
    Giove padre, se d'opre e di parole<br>
    giovevole fra' numi unqua ti fui,<br>
    un mio voto adempisci. Il figlio mio,<br>
    cui volge il fato la più corta vita,<br>
    deh, m'onora il mio figlio a torto offeso<br>
    dal re supremo Agamennón, che a forza<br>
    gli rapì la sua donna, e la si tiene.<br>
    Onoralo, ti prego, olimpio Giove,<br>
    sapientissimo Iddio; fa che vittrici<br>
    sien le spade troiane, infin che tutto<br>
    e doppio ancora dagli Achei pentiti<br>
    al mio figlio si renda il tolto onore.<br>
    Disse; e nessuna le facea risposta<br>
    il procelloso Iddio; ma lunga pezza<br>
    muto stette, e sedea. Teti il ginocchio<br>
    teneagli stretto tuttavolta, e i preghi<br>
    iterando venìa: Deh, parla alfine;<br>
    dimmi aperto se nieghi, o se concedi;<br>
    nulla hai tu che temer; fa ch'io mi sappia<br>
    se fra le Dee son io la più spregiata.<br>
    Profondamente allora sospirando<br>
    l'adunator de' nembi le rispose:<br>
    Opra chiedi odiosa che nemico<br>
    farammi a Giuno, e degli ontosi suoi<br>
    motti bersaglio. Ardita ella mai sempre<br>
    pur dinanzi agli Dei vien meco a lite,<br>
    e de' Troiani aiutator m'accusa.<br>
    Ma tu sgombra di qua, ché non ti vegga<br>
    la sospettosa. Mio pensier fia poscia<br>
    che il desir tuo si cómpia, e a tuo conforto<br>
    abbine il cenno del mio capo in pegno.<br>
    Questo fra' numi è il massimo mio giuro,<br>
    né revocarsi, né fallir, né vana<br>
    esser può cosa che il mio capo accenna.<br>
    Disse; e il gran figlio di Saturno i neri<br>
    sopraccigli inchinò. Su l'immortale<br>
    capo del sire le divine chiome<br>
    ondeggiaro, e tremonne il vasto Olimpo.<br>
    Così fermo l'affar si dipartiro.<br>
    Teti dal ciel spiccò nel mare un salto;<br>
    Giove alla reggia s'avviò. Rizzârsi<br>
    tutti ad un tempo da' lor troni i numi<br>
    verso il gran padre, né veruno ardissi<br>
    aspettarne il venir fermo al suo seggio,<br>
    ma mosser tutti ad incontrarlo. Ei grave<br>
    si compose sul trono. E già sapea<br>
    Giuno il fatto del Dio; ch'ella veduto<br>
    in segreti consigli avea con esso<br>
    la figlia di Nerèo, Teti la diva<br>
    dal bianco piede. Con parole acerbe<br>
    così dunque l'assalse: E qual de' numi<br>
    tenne or teco consulta, o ingannatore?<br>
    Sempre t'è caro da me scevro ordire<br>
    tenebrosi disegni, né ti piacque<br>
    mai farmi manifesto un tuo pensiero.<br>
    E degli uomini il padre e degli Dei<br>
    le rispose: Giunon, tutto che penso<br>
    non sperar di saperlo. Ardua ten fôra<br>
    l'intelligenza, benché moglie a Giove.<br>
    Ben qualunque dir cosa si convegna,<br>
    nullo, prima di te, mortale o Dio<br>
    la si saprà. Ma quel che lungi io voglio<br>
    dai Celesti ordinar nel mio segreto,<br>
    non dimandarlo né scrutarlo, e cessa.<br>
    Acerbissimo Giove, e che dicesti?<br>
    Riprese allor la maestosa il guardo<br>
    veneranda Giunon: gran tempo è pure<br>
    che da te nulla cerco e nulla chieggo,<br>
    e tu tranquillo adempi ogni tuo senno.<br>
    Or grave un dubbio mi molesta il core,<br>
    che Teti, del marin vecchio la figlia,<br>
    non ti seduca; ch'io la vidi, io stessa,<br>
    sul mattino arrivar, sederti accanto,<br>
    abbracciarti i ginocchi; e certo a lei<br>
    di molti Achivi tu giurasti il danno<br>
    appo le navi, per onor d'Achille.<br>
    E a rincontro il signor delle tempeste:<br>
    Sempre sospetti, né celarmi io posso,<br>
    spirto maligno, agli occhi tuoi. Ma indarno<br>
    la tua cura uscirà, ch'anzi più sempre<br>
    tu mi costringi a disamarti, e questo<br>
    a peggio ti verrà. S'al ver t'apponi,<br>
    che al ver t'apponga ho caro. Or siedi, e taci,<br>
    e m'obbedisci; ché giovarti invano<br>
    potrìan quanti in Olimpo a tua difesa<br>
    accorresser Celesti, allor che poste<br>
    le invitte mani nelle chiome io t'abbia.<br>
    Disse; e chinò la veneranda Giuno<br>
    i suoi grand'occhi paurosa e muta,<br>
    e in cor premendo il suo livor s'assise.<br>
    Di Giove in tutta la magion le fronti<br>
    si contristâr de' numi, e in mezzo a loro<br>
    gratificando alla diletta madre<br>
    Vulcan l'inclito fabbro a dir sì prese:<br>
    Una malvagia intolleranda cosa<br>
    questa al certo sarà, se voi cotanto,<br>
    de' mortali a cagion, piato movete,<br>
    e suscitate fra gli Dei tumulto.<br>
    De' banchetti la gioia ecco sbandita,<br>
    se la vince il peggior. Madre, t'esorto,<br>
    benché saggia per te; vinci di Giove,<br>
    vinci del padre coll'ossequio l'ira,<br>
    onde a lite non torni, e del convito<br>
    ne conturbi il piacer; ch'egli ne puote,<br>
    del fulmine signore e dell'Olimpo,<br>
    dai nostri seggi rovesciar, se il voglia;<br>
    perocché sua possanza a tutte è sopra.<br>
    Or tu con care parolette il molci,<br>
    e tosto il placherai. - Surse, ciò detto,<br>
    ed all'amata genitrice un tondo<br>
    gemino nappo fra le mani ei pose,<br>
    bisbigliando all'orecchio: O madre mia,<br>
    benché mesta a ragion, sopporta in pace,<br>
    onde te con quest'occhi io qui non vegga,<br>
    te, che cara mi sei, forte battuta;<br>
    ché allor nessuna con dolor mio sommo<br>
    darti aìta io potrei. Duro egli è troppo<br>
    cozzar con Giove. Altra fiata, il sai,<br>
    volli in tuo scampo venturarmi. Il crudo<br>
    afferrommi d'un piede, e mi scagliò<br>
    dalle soglie celesti. Un giorno intero<br>
    rovinai per l'immenso, e rifinito<br>
    in Lenno caddi col cader del sole,<br>
    dalli Sinzii raccolto a me pietosi.<br>
    Disse; e la Diva dalle bianche braccia<br>
    rise, e in quel riso dalla man del figlio<br>
    prese il nappo. Ed ei poscia agli altri Eterni,<br>
    incominciando a destra, e dal cratere<br>
    il nèttare attignendo, a tutti in giro<br>
    lo mescea. Suscitossi infra' Beati<br>
    immenso riso nel veder Vulcano<br>
    per la sala aggirarsi affaccendato<br>
    in quell'opra. Così, fino al tramonto,<br>
    tutto il dì convitossi, ed egualmente<br>
    del banchetto ogni Dio partecipava.<br>
    Né l'aurata mancò lira d'Apollo,<br>
    né il dolce delle Muse alterno canto.<br>
    Ratto, poi che del Sol la luminosa<br>
    lampa si spense, a' suoi riposi ognuno<br>
    ne' palagi n'andò, che fabbricati<br>
    a ciascheduno avea con ammirando<br>
    artifizio Vulcan l'inclito zoppo.<br>
    E a' suoi talami anch'esso, ove qual volta<br>
    soave l'assalìa forza di sonno,<br>
    corcar solea le membra, il fulminante<br>
    Olimpio s'avvïò. Quivi salito<br>
    addormentossi il nume, ed al suo fianco<br>
    giacque l'alma Giunon che d'oro ha il trono.</p>
    <hr>
    <table border="0" width="100%">
      <tr>
        <td width="25%" align="center"><a href="#alto"><img src="alto.gif" alt="Inizio pagina" border="0" WIDTH="44" HEIGHT="43"></a><br>
        <font size="1">inizio pagina</font></td>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="indice.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade02.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    </td>
  </tr>
</table>
</center></div>
</body>
</html>
