<!-- saved from url=(0022)http://internet.e-mail -->
<html>

<head>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 4.0">
<title>Iliade - Libro Decimottavo</title>
</head>

<body bgcolor="#FFFFFF" style="font-family: Arial, Helvetica">
<div align="center"><center>

<table border="0" cellpadding="0" cellspacing="0" width="600">
  <tr>
    <td><p align="center"><a name="alto"></a><a href="index.htm"><img src="titolo.gif" alt="Iliade di Omero" border="0" WIDTH="280" HEIGHT="133"></a><br>
    <font size="1">un clic sull'immagine per tornare alla copertina</font></p>
    <p align="center">traduzione di <strong>Vincenzo Monti</strong></p>
    <table border="0" width="100%">
      <tr>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade17.htm"><img src="indietro.gif" alt="Indietro" border="0" width="45" height="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade19.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    <hr>
    <b><p ALIGN="CENTER"></b><font size="5"><strong>Libro Decimottavo</strong></font></p>
    <p ALIGN="CENTER">Tutta così qual fiamma arde la pugna.<br>
    Veloce messaggier correa frattanto<br>
    Antìloco ad Achille. Anzi all'eccelse<br>
    sue navi il trova, che nel cor già volge<br>
    l'accaduto disastro, e nel segreto<br>
    della grand'alma sospirando, dice:<br>
    Perché di nuovo, ohimè! verso le navi<br>
    fuggon gli Achivi con tumulto, e vanno<br>
    spaventati pel campo? Ah! non mi cómpia<br>
    l'ira de' numi la crudel sventura<br>
    che un dì la madre profetò, narrando<br>
    che, me vivente ancor, de' Mirmidóni<br>
    il più prode guerrier dai Teucri ucciso<br>
    del Sol la luce abbandonato avrìa.<br>
    Ah! certo di Menèzio il forte figlio<br>
    morì. Infelice! E pur gl'imposi io stesso<br>
    che risospinta la nemica fiamma<br>
    ritornasse alle navi, e con Ettorre<br>
    cimentarsi in battaglia oso non fosse.<br>
    In questo rio pensier l'aggiunse il figlio<br>
    di Nestore piangendo, e, Ohimè! gli disse,<br>
    magnanimo Pelìde; una novella<br>
    tristissima ti reco, e che nol fosse<br>
    oh piacesse agli Dei! Giace Patròclo;<br>
    sul cadavere nudo si combatte;<br>
    nudo; ché l'armi n'ha rapito Ettorre.<br>
    Una negra a que' detti il ricoperse<br>
    nube di duol; con ambedue le pugna<br>
    la cenere afferrò, giù per la testa<br>
    la sparse, e tutto ne bruttò il bel volto<br>
    e la veste odorosa. Ei col gran corpo<br>
    in grande spazio nella polve steso<br>
    giacea turbando colle man le chiome<br>
    e stracciandole a ciocche. Al suo lamento<br>
    accorsero d'Achille e di Patròclo<br>
    l'addolorate ancelle, e con alti urli<br>
    si fêr dintorno al bellicoso eroe<br>
    percotendosi il seno, e ciascheduna<br>
    sentìa mancarsi le ginocchia e il core.<br>
    Dall'altra parte Antìloco pietoso<br>
    lagrimando dirotto, e di cordoglio<br>
    spezzato il petto rattenea d'Achille<br>
    le terribili mani, onde col ferro<br>
    non si squarciasse per furor la gola.<br>
    Udì del figlio l'ululato orrendo<br>
    la veneranda Teti che del mare<br>
    sedea ne' gorghi al vecchio padre accanto.<br>
    Mise un gemito, e tutte a lei dintorno<br>
    si raccolser le Dee, quante ne serra<br>
    il mar profondo, di Nerèo figliuole<br>
    Glauce, Talìa, Cimòdoce, Nesea<br>
    e Spio vezzosa e Toe ed Alie bella<br>
    per bovine pupille, e la gentile<br>
    Cimòtoe ed Attea: quindi Melìte<br>
    e Limnòria e Anfitòe, Jera ed Agave,<br>
    Doto, Proto, Ferusa e Dinamena<br>
    e Desamena ed Amfinòma e seco<br>
    Callïanìra e Dori e Panopea,<br>
    e sovra tutte Galatea famosa;<br>
    v'era Apseude e Nemerte e con Janira<br>
    Callïanassa ed Ïanassa; alfine<br>
    l'alma Climene, e Mera ed Oritìa<br>
    ed Amatea dall'auree trecce, ed altre<br>
    Nerëidi dell'onda abitatrici.<br>
    Tutto di lor fu pieno in un momento<br>
    il cristallino speco, e tutte insieme<br>
    batteansi il petto, allorché Teti in mezzo<br>
    tal diè principio al lamentar: Sorelle,<br>
    m'udite, e quanto è il mio dolor vedete.<br>
    Ohimè misera! ohimè madre infelice<br>
    di fortissima prole! Io generai<br>
    un valoroso incomparabil figlio,<br>
    il più prestante degli eroi: lo crebbi,<br>
    lo coltivai siccome pianta eletta<br>
    in fertile terren: poscia ne' campi<br>
    d'Ilio lo spinsi su le navi io stessa<br>
    a pugnar co' Troiani. Ahi che m'è tolto<br>
    l'abbracciarlo tornato alla paterna<br>
    reggia! e finch'egli all'amor mio pur vive,<br>
    fin che gli è dato di fruir la luce,<br>
    di tristezza si pasce; ed io, comunque<br>
    a lui mi rechi, sovvenir nol posso.<br>
    Nondimeno v'andrò, del caro figlio<br>
    vedrò l'aspetto, e intenderò qual duolo<br>
    dalla guerra lontano il cor gl'ingombra.<br>
    Uscì, ciò detto, dallo speco, e quelle<br>
    piangendo la seguîr: l' onda ai lor passi<br>
    riverente s'aprìa. Come di Troia<br>
    attinsero le rive, in lunga fila<br>
    emersero sul lido ove frequenti<br>
    le mirmidònie antenne in ordinanza<br>
    facean selva e corona al grande Achille.<br>
    A lui che in gravi si struggea sospiri<br>
    la diva madre s'appressò, proruppe<br>
    in acuti ululati, ed abbracciando<br>
    l'amato capo, e lagrimando, disse:<br>
    Figlio, che piangi? Che dolore è questo?<br>
    Nol mi celar, deh parla. A compimento<br>
    mandò pur Giove il tuo pregar: gli Achivi<br>
    son pur, siccome supplicasti, astretti<br>
    ripararsi alle navi, e del tuo braccio<br>
    aver mestiero, di sciagure oppressi.<br>
    Con un forte sospir rispose Achille:<br>
    O madre mia, ben Giove a me compiacque<br>
    ogni preghiera: ma di ciò qual dolce<br>
    me ne procede, se il diletto amico,<br>
    se Pàtroclo è già spento? Io lo pregiava<br>
    sovra tutti i compagni; io di me stesso<br>
    al par l'amava, ahi lasso! e l'ho perduto.<br>
    L'uccise Ettorre, e lo spogliò dell'armi,<br>
    di quelle grandi e belle armi, a vedersi<br>
    maravigliose, che gli eterni Dei,<br>
    dono illustre, a Pelèo diero quel giorno<br>
    che te nel letto d'un mortal locaro.<br>
    Oh fossi tu dell'Oceàn rimasta<br>
    fra le divine abitatrici, e stretto<br>
    Pelèo si fosse a una mortal consorte!<br>
    Ché d'infinita angoscia il cor trafitto<br>
    or non avresti pel morir d'un figlio<br>
    che alle tue braccia nel paterno tetto<br>
    non tornerà più mai, poiché il dolore<br>
    né la vita né d'uom più mi consente<br>
    la presenza soffrir, se prima Ettorre<br>
    dalla mia lancia non cade trafitto,<br>
    e di Patròclo non mi paga il fio.<br>
    Figlio, nol dir (riprese lagrimando<br>
    la Dea), non dirlo, ché tua morte affretti:<br>
    dopo quello d'Ettòr pronto è il tuo fato.<br>
    Lo sia (con forte gemito interruppe<br>
    l'addolorato eroe), si muoia, e tosto,<br>
    se giovar mi fu tolto il morto amico.<br>
    Ahi che lontano dalla patria terra<br>
    il misero perì, desideroso<br>
    del mio soccorso nella sua sciagura.<br>
    Or poiché il fato riveder mi vieta<br>
    di Ftia le care arene, ed io crudele<br>
    né Pàtroclo aitai né gli altri amici<br>
    de' quai molti domò l'ettòrea lancia,<br>
    ma qui presso le navi inutil peso<br>
    della terra mi seggo, io fra gli Achei<br>
    nel travaglio dell'armi il più possente,<br>
    benché me di parole altri pur vinca,<br>
    pera nel cor de' numi e de' mortali<br>
    la discordia fatal, pera lo sdegno<br>
    ch'anco il più saggio a inferocir costrigne,<br>
    che dolce più che miel le valorose<br>
    anime investe come fumo e cresce.<br>
    Tal si fu l'ira che da te mi venne,<br>
    Agamennón. Ma su l'andate cose,<br>
    benché ne frema il cor, l'obblìo si sparga,<br>
    e l'alme in sen necessità ne domi.<br>
    Del caro capo l'uccisore Ettorre<br>
    or si corra a trovar; poi quando a Giove<br>
    e agli altri Eterni piacerà mia morte,<br>
    venga pur, ch'io l'accetto. Il forte Alcide,<br>
    dilettissimo a Giove e suo gran figlio,<br>
    Alcide stesso vi soggiacque, domo<br>
    dalla Parca e dall'aspra ira di Giuno.<br>
    Così pur io, se fato ugual m'aspetta,<br>
    estinto giacerò. Questo frattanto<br>
    tempo è di gloria. Sforzerò qualcuna<br>
    delle spose di Dardano e di Troe<br>
    ad asciugar con ambedue le mani<br>
    giù per le guance delicate il pianto,<br>
    e a trar dal largo petto alti sospiri.<br>
    Sappiano alfin che il braccio mio dall'armi<br>
    abbastanza cessò; né dalla pugna<br>
    tu, madre, mi svïar, ché indarno il tenti.<br>
    E a lui la Diva dall'argenteo piede:<br>
    Giusta, o figlio, è l'impresa e d'onor degna,<br>
    campar da scempio i travagliati amici.<br>
    Ma le tue scintillanti armi divine<br>
    son fra' Troiani, ed Ettore, quel fiero<br>
    dell'elmo crollator, sen fregia il dosso,<br>
    e dell'incarco esulta. Ma fia breve,<br>
    lo spero, il suo gioir, ché negra al fianco<br>
    già l'incalza la Parca. Or tu di Marte<br>
    per anco non entrar nel rio tumulto,<br>
    se tu qua pria venir non mi riveggia.<br>
    Verrò dimani al raggio mattutino,<br>
    e recherotti io stessa una forbita<br>
    bella armatura di Vulcan lavoro.<br>
    Così detto, dal figlio alle sorelle<br>
    ripiegò la persona, e, Voi, soggiunse,<br>
    rïentrate del mar nell'ampio grembo,<br>
    e del marino genitor canuto<br>
    rendetevi alle case, e tutto dite<br>
    che vedeste ed udiste. Al grande Olimpo<br>
    io salgo a ritrovar l'inclito fabbro<br>
    Vulcano, e il pregherò che luminose<br>
    armi stupende al figlio mio conceda.<br>
    Disse; e quelle del mar tosto nell'onde<br>
    discesero, e la Dea dal piè d'argento<br>
    avvïossi all'Olimpo a procacciarne<br>
    al diletto figliuolo armi divine.<br>
    Mentr'ella al ciel salìa, con urlo immenso<br>
    dal sanguinoso Ettòr cacciati in fuga<br>
    giunser gli Achivi delle navi al vallo<br>
    e al mugghiante Ellesponto. E non ancora<br>
    del compagno achillèo la morta spoglia<br>
    al nembo degli strali avean sottratta<br>
    gli argolici guerrieri. Un'altra volta<br>
    fiero assalto le dava una gran serra<br>
    di cavalli e di fanti, e innanzi a tutti<br>
    di Prìamo il figlio, l'indefesso Ettorre<br>
    che una fiamma parea. Tre volte il prode<br>
    per gli piedi il cadavere afferrando<br>
    provò di trarlo, e con orrenda voce<br>
    i Troiani chiamò: tre volte i due<br>
    impetuosi e vigorosi Aiaci<br>
    respinserlo dal morto. E nondimeno<br>
    saldo e securo in sua fortezza or dentro<br>
    nella turba ei s'avventa, ed or s'arresta,<br>
    e con gran voce tuttavia pur grida,<br>
    né d'un passo s'arretra. E qual di notte<br>
    vigilanti pastori alla campagna<br>
    da preso tauro allontanar non ponno<br>
    affamato lïon; così de' forti<br>
    Aiaci la virtù da quell'esangue<br>
    dispiccar non potea l'ardito Ettorre.<br>
    E l'avrìa tratto alfine e conseguita<br>
    immensa gloria, s'Iride veloce,<br>
    a Giove occulta e a ogni altro iddio, dall'alto<br>
    Olimpo non correa col vento al piede<br>
    messaggiera ad Achille; e la spedìa,<br>
    per eccitarlo alla battaglia, il cenno<br>
    dell'augusta Giunon. Gli parve al fianco<br>
    improvvisa la Diva, e questi accenti<br>
    fe' dal labbro volar: Sorgi, Pelìde<br>
    terribile guerriero, e di Patròclo<br>
    il cadavere salva. Intorno a lui<br>
    ferve avanti alle navi orrida pugna<br>
    con mutue stragi. In sua difesa i Greci<br>
    fan che puossi: per trarlo in Ilio i Teucri<br>
    s'avventano di punta. Il fiero Ettorre<br>
    innanzi a tutti di rapirlo agogna,<br>
    bramoso di mozzar dal dilicato<br>
    collo il bel capo, e d'un infame tronco<br>
    conficcarlo alla cima. Alzati, e pigro<br>
    più non giacer. Ti tocchi il cor vergogna<br>
    che de' cani di Troia il tuo diletto<br>
    debba le sanne trastullar. Se offesa<br>
    ne riceve la salma, è tuo lo smacco.<br>
    Rispose Achille: E quale a me de' numi<br>
    ti manda ambasciatrice, Iri divina?<br>
    Mi manda, replicò la Dea veloce,<br>
    Giunon, di Giove glorïosa moglie,<br>
    né Giove il sa, né verun altro iddio<br>
    de' sereni d'Olimpo abitatore.<br>
    Come al campo n'andrò, soggiunse Achille,<br>
    se in mano di color venner le mie<br>
    armi: e che d'armi or io mi cinga il vieta<br>
    la cara madre, se lei pria non veggio<br>
    da Vulcano tornar, come promise,<br>
    di leggiadra armatura apportatrice?<br>
    Di qual altra famosa or mi vestire<br>
    al bisogno non so, tranne lo scudo<br>
    dell'egregio figliuol di Telamone.<br>
    Ma pur egli, mi spero, in questo punto<br>
    sta combattendo pel mio spento amico.<br>
    E a lui di nuovo la taumànzia figlia:<br>
    Noto è ben anco a noi che le tue belle<br>
    armi or sono d'altrui. Ma su la fossa<br>
    anco inerme ti mostra all'inimico.<br>
    Lascerà spaventato la battaglia<br>
    solo al vederti, e respirar potranno<br>
    i travagliati Achei. Salute è spesso<br>
    nel calor della pugna un sol respiro.<br>
    Così disse, e disparve. In piedi allora<br>
    rizzossi Achille amor di Giove, e tutto<br>
    coll'egida Minerva il ricoperse.<br>
    D'un'aurea nube gli fasciò la fronte,<br>
    ed una fiamma dalla nube uscìa,<br>
    che dintorno accendea l'aria di luce.<br>
    Siccome quando al ciel s'innalza il fumo<br>
    d'isolana città, cui d'aspro assedio<br>
    cinge il nemico: con orrendo marte<br>
    combattono dal muro i cittadini<br>
    finché gli alluma il Sol; poi quando annotta,<br>
    destan fuochi frequenti alle vedette,<br>
    e al ciel ne sbalza uno splendor che manda<br>
    ai convicini del periglio il segno,<br>
    se per sorte venir con pronte antenne<br>
    volessero in aita: a questo modo<br>
    dalla testa d'Achille alta alle stelle<br>
    quella fiamma salìa. Varcato il muro,<br>
    sul primo margo s'arrestò del fosso,<br>
    né mischiossi agli Achei, ché della madre<br>
    al precetto obbedìa. Lì stando, un grido<br>
    mise, e d'un altro da lontan gli fece<br>
    eco Minerva, ed un terror ne' Teucri<br>
    immenso suscitò. Come sonoro<br>
    d'una tuba talor s'ode lo squillo,<br>
    quando d'assedio una città serrando<br>
    armi grida terribile il nemico,<br>
    così chiara d'Achille era la voce.<br>
    N'udiro i Teucri il ferreo suono, e a tutti<br>
    tremaro i petti; si rizzâr sul collo<br>
    ai destrieri le chiome, e d'alto affanno<br>
    presaghi addietro rivolgean le bighe.<br>
    Gli aurighi sbigottîr, vista la fiamma<br>
    che da Minerva di repente accesa<br>
    orrenda e lunga su la fronte ardea<br>
    del magnanimo eroe. Tre volte Achille<br>
    dalla fossa gridò: tre volte i Teucri<br>
    e i collegati sgominârsi, e dodici<br>
    de' più prestanti fra i riversi cocchi<br>
    trafitti vi perîr dal proprio ferro.<br>
    Pronti intanto gli Achei di sotto ai densi<br>
    strali sottratto di Menèzio il figlio,<br>
    il locâr nella bara, e gli fêr cerchio<br>
    lagrimando i compagni. Anch'ei veloce<br>
    v'accorse Achille, e si disciolse in pianto<br>
    nel feretro mirando il fido amico<br>
    d'acuta lancia trapassato il petto.<br>
    Egli stesso con carri, armi e destrieri<br>
    l'avea spedito alla battaglia, e freddo<br>
    lo rïebbe al ritorno e sanguinoso.<br>
    Costrinse allor la veneranda Giuno<br>
    suo malgrado a calar nelle correnti<br>
    dell'Oceàno l'instancabil Sole.<br>
    Ei si sommerse, e dal crudel conflitto<br>
    ebber tregua gli Achei. Dier posa all'armi<br>
    di rincontro i Troiani; i corridori<br>
    sciolser dai cocchi, e pria che a cibo alcuno<br>
    volger la mente, convocâr consiglio.<br>
    Ritti in piedi aprîr essi il parlamento;<br>
    né verun di sedersi ebbe fidanza,<br>
    perché d'Achille la comparsa orrenda<br>
    facea loro tremar le vene e i polsi,<br>
    ché da lunga stagion ne' lagrimosi<br>
    campi di Marte non l'avean veduto.<br>
    Prese tra lor Polidamante il primo<br>
    a ragionar. Di Panto era costui<br>
    prudente figlio, e de' Troiani il solo<br>
    che le passate e le future cose<br>
    al guardo avea presenti. Egli d'Ettorre<br>
    era compagno, e una medesma notte<br>
    li produsse ambedue, l'un di parole,<br>
    l'altro d'asta valente. Ei dunque in mezzo<br>
    con saggio avviso così tolse a dire:<br>
    Librate, amici, la bisogna; ir dentro<br>
    alla cittade, e tosto, è mio consiglio,<br>
    senz'aspettar davanti a queste navi<br>
    l'alma luce del dì. Troppo siam lungi<br>
    qui dalle mura. Finché l'ira in petto<br>
    arse a questo guerrier contra l'Atride,<br>
    più lieve er'anco il debellar gli Achivi,<br>
    ed io pure vegliar godea le notti<br>
    presso le navi, nella dolce speme<br>
    d'occuparle. Or tremar fammi il Pelìde.<br>
    L'ardor che il mena non vorrà ristretto<br>
    contenersi nel campo ove l'acheo<br>
    col troiano valore in generose<br>
    prove la gloria marzïal divise:<br>
    ma per Ilio a pugnar e per le mogli<br>
    ne sforzerà. Nella cittade adunque<br>
    ripariamo, e si segua il mio sentire,<br>
    ché le cose avverran com'io v'assenno.<br>
    L'alma notte or sopito in dolce calma<br>
    tien d'Achille il furor: ma se dimani<br>
    all'assalto prorompe, e qui ne trova,<br>
    certo talun conoscerallo, e quanti<br>
    dar potranno le spalle, e dentro il sacro<br>
    Ilio camparsi, si terran beati;<br>
    ma pria ben molti rimarran pastura<br>
    di voraci avoltoi. Deh ch'io non oda<br>
    sì rio caso giammai! Se al mio ricordo,<br>
    benché non grato, obbedirem, la notte<br>
    spenderem ne' rinforzi e ne' consigli.<br>
    E le torri e le porte e i contrafforti<br>
    de' ben commessi tavolati intanto<br>
    faran sicura la città. Poi tutti<br>
    d'arme orrendi domani al nuovo Sole<br>
    starem su i merli. E s'ei lasciato il lido<br>
    verrà nosco a pugnar sotto le mura,<br>
    duro affar troveravvi, e poiché stanca<br>
    in vane giravolte avrà la foga<br>
    de' suoi superbi corridor, gli fia<br>
    forza alle navi ritornar confuso;<br>
    né di scagliarsi dentro alla cittade<br>
    daragli il cuore, e pria che porla al fondo,<br>
    ei farà sazii del suo corpo i cani.<br>
    Qui tacque; e bieco gli rispose Ettorre:<br>
    Tu non mi fai gradevole proposta,<br>
    Polidamante, no, quando n'esorti<br>
    a serrarci di nuovo entro le mura.<br>
    E non vi noia ancor di quelle torri<br>
    la prigionia? Fu tempo in cui le genti<br>
    di vario favellar tutte a una voce<br>
    dicean ricca di molto auro e di bronzo<br>
    la città prïameia. Or dalle case<br>
    dileguârsi i tesori. Alle contrade<br>
    dell'amena Meonia e della Frigia<br>
    molta ricchezza ne passò venduta<br>
    da che l'ira di Giove i Teucri oppresse.<br>
    Ed or che Giove innanzi a questi legni<br>
    d'alta vittoria mi fe' lieto, e diemmi<br>
    che al mar chiudessi le falangi achee,<br>
    non far palese, o stolto, ai cittadini<br>
    questo consiglio, ché nessuno avrai<br>
    fra i Troiani sì vil che lo secondi,<br>
    né patirollo io mai. Teucri, obbediamo<br>
    tutti al mio detto. Ristorate i corpi<br>
    al suo posto ciascuno, e vi sovvegna<br>
    delle scolte per tutto e delle ronde.<br>
    Qualunque de' Troiani in pensier stassi<br>
    di sue ricchezze, le raguni, e poscia<br>
    largo ai soldati le spartisca. E meglio<br>
    che alcun nostro ne goda, e non l'Acheo.<br>
    Sull'aurora dimani in tutto punto<br>
    assalirem le navi: e se il divino<br>
    Achille all'armi si svegliò davvero,<br>
    gli fia la pugna, se la vuol, funesta.<br>
    Non fuggirollo io, no, nell'affannoso<br>
    ballo di Marte, ma starogli a fronte<br>
    con intrepido petto. Uno de' due<br>
    d'un'illustre vittoria andrà superbo;<br>
    il cimento è comune, ed avvien spesso<br>
    che morte incontra chi di darla ha speme.<br>
    Disse, e i Teucri levâr d'applauso un grido.<br>
    Stolti! ché Palla avea lor tolto il senno.<br>
    Tutti assentîr d'Ettorre al pazzo avviso,<br>
    nessuno al saggio del figliuol di Panto.<br>
    Mentre col cibo a rivocar le forze<br>
    intendono i Troiani, in alti lai<br>
    l'intera notte dispendean gli Achivi<br>
    sovra il morto Patròclo, e prorompea<br>
    fra loro in pianti sospirosi Achille,<br>
    la man tremenda sul gelato petto<br>
    dell'amico ponendo, e cupi e spessi<br>
    i gemiti mettea, come talvolta<br>
    ben chiomato lïone a cui rapìo<br>
    il cacciator nel bosco i lïoncini.<br>
    Crucciato il fiero del suo tardo arrivo,<br>
    tutta scorre la valle, e l'orme esplora<br>
    del predator, se mai di ritrovarlo<br>
    in qualche lato gli rïesca; e orrenda<br>
    gli divampa nel cor la rabbia e l'ira:<br>
    tal si cruccia il Pelìde, e con profondi<br>
    sospiri in mezzo ai Mirmidóni esclama:<br>
    Oh mie vane parole il dì ch'io diedi<br>
    a Menèzio il conforto, e la promessa<br>
    che in Opunta gli avrei carco di gloria<br>
    e di gran preda ricondotto il figlio<br>
    dall'atterrata Troia! Ahi che non tutti<br>
    Giove i disegni de' mortali adempie!<br>
    Sotto Troia il destino ambo ne danna<br>
    a far vermiglia una medesma terra,<br>
    ché me neppure abbraccerà tornato<br>
    il buon vecchio Pelèo nel patrio tetto,<br>
    né Teti genitrice; ma sepolcro<br>
    mi darà questo lido. Or poi che deggio<br>
    dopo te, mio fedel, scender sotterra,<br>
    tu, no, sul rogo non andrai, lo giuro,<br>
    se non t'arreco in prima io qui d'Ettorre,<br>
    del tuo crudo uccisor l'armi e la testa;<br>
    e dodici d'illustri iliaci figli<br>
    troncheronne davanti alla tua pira.<br>
    Giaci intanto così, caro compagno,<br>
    qui presso alle mie navi; e le troiane<br>
    e le dardanie ancelle il largo seno<br>
    tutte discinte intorno al tuo ferètro<br>
    notte e dì faran pianto, e ploreranno.<br>
    Esse ne fur comun fatica e preda<br>
    quando noi colla forza e colle lunghe<br>
    aste domando le nemiche genti<br>
    l'opime n'atterrammo ampie cittadi.<br>
    Ciò detto, comandò l'almo Pelìde<br>
    che dai compagni al fuoco si ponesse<br>
    sul tripode un gran vaso, onde veloci<br>
    di Pàtroclo lavar la sanguinosa<br>
    tabe. E quelli sul fuoco in un baleno<br>
    atto ai lavacri collocaro un bronzo,<br>
    e v'infusero l'onda, e di stecchiti<br>
    rami di sotto alimentâr la fiamma.<br>
    Abbracciavan le vampe mormorando<br>
    del vaso il ventre, e rotto in sottil fumo<br>
    scaldavasi l'umor. Poiché nel cavo<br>
    rame la linfa al suo bollor pervenne,<br>
    diersi il corpo a lavar: l'unser di pingue<br>
    felice oliva, e le ferite empiero<br>
    di balsamo novenne. Indi al funèbre<br>
    letto renduto, dalla fronte al piede<br>
    in sottil lino avvolserlo, e superno<br>
    un bianco panno vi spiegâr. Ciò fatto,<br>
    tornaro ai pianti, e intorno al mesto Achille<br>
    tutta in lamenti consumâr la notte.<br>
    Giove in questo alla sua moglie e sorella<br>
    si volse e disse: Veneranda Giuno,<br>
    ecco pieni alla fine i tuoi desiri;<br>
    ecco all'armi tornato il grande Achille.<br>
    Di te nacque, cred'io, (cotanto l'ami)<br>
    l'argiva gente. - E Giuno a lui: Che parli,<br>
    tremendo figlio di Saturno? All'uomo<br>
    povero d'alma e di consigli è dato<br>
    il dannaggio tramar del suo simile;<br>
    ed io che incedo degli Dei reina,<br>
    perché saturnia prole e perché sposa<br>
    son dell'alto de' numi imperadore,<br>
    contra i Troiani co' Troiani irata<br>
    macchinar qualche offesa io non dovea?<br>
    Mentre seguìan tra lor queste contese,<br>
    Teti agli alberghi di Vulcan pervenne;<br>
    stellati eterni rilucenti alberghi,<br>
    fra i celesti i più belli, e dallo stesso<br>
    Vulcan costrutti di massiccio bronzo.<br>
    Tutto in sudor trovollo affaccendato<br>
    de' mantici al lavoro. Avea per mano<br>
    dieci tripodi e dieci, adornamento<br>
    di palagio regal. Sopposte a tutti<br>
    d'oro avea le rotelle, onde ne gisse<br>
    da sé ciascuno all'assemblea de' numi,<br>
    e da sé ne tornasse onde si tolse:<br>
    maraviglia a vederli! Omai compiuto<br>
    l'ammirando lavor, solo restava<br>
    ch'ei v'adattasse le polite orecchie,<br>
    e appunto all'uopo n'aguzzava i chiovi.<br>
    Mentre venìa tai cose elaborando<br>
    con egregio artificio, entro la soglia<br>
    l'alma Teti mettea l'argenteo piede.<br>
    La vide, e le si fe' Càrite incontro<br>
    ornata il capo d'eleganti bende,<br>
    dell'inclito Vulcan moglie vezzosa:<br>
    per man la strinse, e il roseo labbro aprendo,<br>
    Qual, le disse, cagione, o bella Teti,<br>
    ti guida inaspettata a queste case?<br>
    Rado suoli onorarle, e nondimeno<br>
    sempre cara vi giungi e riverita.<br>
    Inóltrati, perch'io pronta t'appresti<br>
    le vivande ospitali. - E sì dicendo,<br>
    la bellissima Dea l'altra introdusse,<br>
    e in un bel seggio collocolla, ornato<br>
    d'argentee borchie a lavorìo gentile<br>
    col suo sgabello al piede. Indi a chiamarne<br>
    corse l'esimio fabbro, e sì gli disse:<br>
    Vieni, Vulcan, ché ti vuol Teti. - Ed egli:<br>
    Venerevole Diva e d'onor degna<br>
    nella casa mi venne. Ella malconcio<br>
    e afflitto mi salvò quando dal cielo<br>
    mi feo gittar l'invereconda madre,<br>
    che il distorto mio piè volea celato;<br>
    e mille allor m'avrei doglie sofferto<br>
    se me del mar non raccogliean nel grembo<br>
    del rifluente Ocèano la figlia<br>
    Eurìnome e la Dea Teti. Di queste<br>
    quasi due lustri in compagnia mi vissi,<br>
    e di molte vi feci opre d'ingegno,<br>
    fibbie ed armille tortuose e vezzi<br>
    e bei monili, in cavo antro nascoso<br>
    a cui spumante intorno ed infinita<br>
    d'Oceàn la corrente mormorava;<br>
    né verun di mia stanza avea contezza,<br>
    né mortale né Dio, tranne le belle<br>
    mie servatrici. Or poiché Teti è giunta<br>
    alla nostra magion, piena le voglio<br>
    render mercé del benefizio antico.<br>
    Tu dinanzi sollecita le poni<br>
    il banchetto ospital, mentr'io veloce<br>
    questi mantici assetto e gli altri arnesi.<br>
    Disse, e dal ceppo dell'incude il mostro<br>
    abbronzato levossi zoppicando.<br>
    Moveansi sotto a gran stento le fiacche<br>
    gambe sottili. Allontanò dal fuoco<br>
    i mantici ventosi: ogni fabbrile<br>
    istrumento raccolse, e dentro un'arca<br>
    li ripose d'argento. Indi con molle<br>
    spugna ben tutto stropicciossi il volto<br>
    affumicato ed ambedue le mani<br>
    e il duro collo ed il peloso petto.<br>
    Poi la tunica mise; ed il pesante<br>
    scettro impugnato, tentennando uscìo.<br>
    Seguìan l'orrido rege, e a dritta e a manca<br>
    il passo ne reggean forme e figure<br>
    di vaghe ancelle, tutte d'oro, e a vive<br>
    giovinette simìli, entro il cui seno<br>
    avea messo il gran fabbro e voce e vita<br>
    e vigor d'intelletto e delle care<br>
    arti insegnate dai Celesti il senno.<br>
    Queste al fianco del Dio spedite e snelle<br>
    camminavano; ed egli a tardo passo<br>
    avvicinato a Teti, in un lucente<br>
    trono s'assise, e la sua man ponendo<br>
    nella man della Dea, così le disse:<br>
    Qual mai sorte t'adduce a queste soglie,<br>
    o sempre cara e veneranda Teti,<br>
    in quell'ampio tuo peplo ancor più bella?<br>
    Troppo rado ne fai di tua presenza<br>
    contenti e lieti. Or parla, e il tuo desire<br>
    libera esponi. A soddisfarlo il grato<br>
    cor mi sospinge, se pur farlo io possa,<br>
    e il farlo mi s'addica. - E a lui suffusa<br>
    di lagrime i bei rai Teti rispose:<br>
    Delle Dive d'Olimpo e qual sofferse<br>
    tanti, o Vulcano, tormentosi affanni<br>
    quanti in me Giove n'adunò? Me sola<br>
    fra le Dive del mar suggetta ei fece<br>
    ad un mortale, al re Pelèo. Ritrosa<br>
    ne sostenni gli amplessi; ed egli or giace<br>
    logro dagli anni nel regal suo tetto.<br>
    Né il tenor qui restò di mie sventure.<br>
    Mi nacque un figlio. Io l'educai gelosa,<br>
    e come pianta ei crebbe, e mi divenne<br>
    il maggior degli eroi. Questo germoglio<br>
    di fertile terren, questo diletto<br>
    unico figlio su le navi io stessa<br>
    spedii di Troia alle funeste rive<br>
    a guerreggiar co' Teucri. Avverso fato<br>
    gli dinega il ritorno; ed io non deggio<br>
    nella pelèa magion madre infelice<br>
    abbracciarlo più mai. Né questo è tutto.<br>
    Fin ch'ei mi vive, e la ria Parca il raggio<br>
    gli prolunga del Sole, ei lo consuma<br>
    nella tristezza, né giovarlo io posso.<br>
    Dagli Achivi ottenuta egli s'avea<br>
    premio di sue fatiche una fanciulla.<br>
    Agamennón gliela ritolse; ed esso<br>
    dell'onta irato, e nel dolor sepolto<br>
    si ritrasse dall'armi. I Teucri intanto<br>
    alle navi rinchiusero gli Achei,<br>
    né permettean l'uscita. Umìli allora<br>
    i duci argivi gli mandâr preghiere<br>
    e d'orrevoli doni ampie profferte.<br>
    Egli fermo negò la chiesta aita:<br>
    ma cinse di sue stesse armi l'amico<br>
    Pàtroclo, e al campo l'invïò seguìto<br>
    da molti prodi. Su le porte Scee<br>
    tutto un giorno durò l'aspro conflitto.<br>
    E il dì stesso Ilïon sarìa caduto,<br>
    s'alta strage menar visto il gagliardo<br>
    di Menèzio figliuol, non l'uccidea<br>
    tra i combattenti della fronte Apollo,<br>
    esaltandone Ettorre. Or io pel figlio<br>
    vengo supplice madre al tuo ginocchio,<br>
    onde a conforto di sua corta vita<br>
    di scudo e d'elmo provveder tu il voglia,<br>
    e di forte lorica e di schinieri<br>
    con leggiadro fermaglio. A lui perdute<br>
    ha tutte l'armi dai Troiani ucciso<br>
    il suo fedel compagno, ed egli or giace<br>
    gittato a terra, e dal dolore oppresso.<br>
    Tacque; e il mal fermo Dio così rispose:<br>
    Ti riconforta, o Teti, e questa cura<br>
    non ti gravi il pensier. Così potessi<br>
    alla morte il celar quando la Parca<br>
    sul capo gli starà, com'io di belle<br>
    armi fornito manderollo, e tali<br>
    che al vederle ogni sguardo ne stupisca.<br>
    Lasciò la Dea, ciò detto, e impazïente<br>
    ai mantici tornò, li volse al fuoco,<br>
    e comandò suo moto a ciascheduno.<br>
    Eran venti che dentro la fornace<br>
    per venti bocche ne venìan soffiando,<br>
    e al fiato, che mettean dal cavo seno,<br>
    or gagliardo or leggier, come il bisogno<br>
    chiedea dell'opra e di Vulcano il senno,<br>
    sibilando prendea spirto la fiamma.<br>
    In un commisti allor gittò nel fuoco<br>
    argento ed auro prezïoso e stagno<br>
    ed indomito rame. Indi sul toppo<br>
    locò la dura risonante incude,<br>
    di pesante martello armò la dritta,<br>
    di tanaglie la manca; e primamente<br>
    un saldo ei fece smisurato scudo<br>
    di dèdalo rilievo, e d'auro intorno<br>
    tre ben fulgidi cerchi vi condusse,<br>
    poi d'argento al di fuor mise la soga.<br>
    Cinque dell'ampio scudo eran le zone,<br>
    e gl'intervalli, con divin sapere,<br>
    d'ammiranda scultura avea ripieni.<br>
    Ivi ei fece la terra, il mare, il cielo<br>
    e il Sole infaticabile, e la tonda<br>
    Luna, e gli astri diversi onde sfavilla<br>
    incoronata la celeste volta,<br>
    e le Pleiadi, e l'Iadi, e la stella<br>
    d'Orïon tempestosa, e la grand'Orsa<br>
    che pur Plaustro si noma. Intorno al polo<br>
    ella si gira ed Orïon riguarda,<br>
    dai lavacri del mar sola divisa.<br>
    Ivi inoltre scolpite avea due belle<br>
    popolose città. Vedi nell'una<br>
    conviti e nozze. Delle tede al chiaro<br>
    per le contrade ne venìan condotte<br>
    dal talamo le spose, e Imene, Imene<br>
    con molti s'intonava inni festivi.<br>
    Menan carole i giovinetti in giro<br>
    dai flauti accompagnate e dalle cetre,<br>
    mentre le donne sulla soglia ritte<br>
    stan la pompa a guardar maravigliose.<br>
    D'altra parte nel fôro una gran turba<br>
    convenir si vedea. Quivi contesa<br>
    era insorta fra due che d'un ucciso<br>
    piativano la multa. Un la mercede<br>
    già pagata asserìa; l'altro negava.<br>
    Finir davanti a un arbitro la lite<br>
    chiedeano entrambi, e i testimon produrre.<br>
    In due parti diviso era il favore<br>
    del popolo fremente, e i banditori<br>
    sedavano il tumulto. In sacro circo<br>
    sedeansi i padri su polite pietre,<br>
    e dalla mano degli araldi preso<br>
    il suo scettro ciascun, con questo in pugno<br>
    sorgeano, e l'uno dopo l'altro in piedi<br>
    lor sentenza dicean. Doppio talento<br>
    d'auro è nel mezzo da largirsi a quello<br>
    che più diritta sua ragion dimostri.<br>
    Era l'altra città dalle fulgenti<br>
    armi ristretta di due campi in due<br>
    parer divisi, o di spianar del tutto<br>
    l'opulento castello, o che di quante<br>
    son là dentro ricchezze in due partito<br>
    sia l'ammasso. I rinchiusi alla chiamata<br>
    non obbedìan per anco, e ad un agguato<br>
    armavansi di cheto. In su le mura<br>
    le care spose, i fanciulletti e i vegli<br>
    fan custodia e corona; e quelli intanto<br>
    taciturni s'avanzano. Minerva<br>
    li precorre e Gradivo entrambi d'oro,<br>
    e la veste han pur d'oro, ed alte e belle<br>
    le divine stature, e d'ogni parte<br>
    visibili: più bassa iva la torma.<br>
    Come in loco all'insidie atto fur giunti<br>
    presso un fiume, ove tutti a dissetarse<br>
    venìan gli armenti, s'appiattâr que' prodi<br>
    chiusi nel ferro, collocati in pria<br>
    due di loro in disparte, che de' buoi<br>
    spïassero la giunta e delle gregge.<br>
    Ed eccole arrivar con due pastori<br>
    che, nulla insidia suspicando, al suono<br>
    delle zampogne si prendean diletto.<br>
    L'insidiator drappello alla sprovvista<br>
    gli assalìa, ne predava in un momento<br>
    de' buoi le mandre e delle bianche agnelle,<br>
    ed uccidea crudele anco i pastori.<br>
    Scossa all'alto rumor l'assediatrice<br>
    oste a consiglio tuttavia seduta,<br>
    de' veloci corsier subitamente<br>
    monta le groppe, i predatori insegue,<br>
    e li raggiunge. Allor si ferma, e fiera<br>
    sul fiume appicca la battaglia. Entrambe<br>
    si ferìan coll'acute aste le schiere.<br>
    Scorrea nel mezzo la Discordia, e seco<br>
    era il Tumulto e la terribil Parca<br>
    che un vivo già ferito e un altro illeso<br>
    artiglia colla dritta, e un morto afferra<br>
    ne' piè coll'altra, e per la strage il tira.<br>
    Manto di sangue tutto sozzo e rotto<br>
    le ricopre le spalle: i combattenti<br>
    parean vivi, e traean de' loro uccisi<br>
    i cadaveri in salvo alternamente.<br>
    Vi sculse poscia un morbido maggese<br>
    spazïoso, ubertoso e che tre volte<br>
    del vomero la piaga avea sentito.<br>
    Molti aratori lo venìan solcando,<br>
    e sotto il giogo in questa parte e in quella<br>
    stimolando i giovenchi. E come al capo<br>
    giungean del solco, un uom che giva in volta,<br>
    lor ponea nelle man spumante un nappo<br>
    di dolcissimo bacco; e quei tornando<br>
    ristorati al lavor, l'almo terreno<br>
    fendean, bramosi di finirlo tutto.<br>
    Dietro nereggia la sconvolta gleba:<br>
    vero arato sembrava, e nondimeno<br>
    tutta era d'òr. Mirabile fattura!<br>
    Altrove un campo effigïato avea<br>
    d'alta messe già biondo. Ivi le destre<br>
    d'acuta falce armati i segatori<br>
    mietean le spighe; e le recise manne<br>
    altre in terra cadean tra solco e solco,<br>
    altre con vinchi le venìan stringendo<br>
    tre legator da tergo, a cui festosi<br>
    tra le braccia recandole i fanciulli<br>
    senza posa porgean le tronche ariste.<br>
    In mezzo a tutti colla verga in pugno<br>
    sovra un solco sedea del campo il sire,<br>
    tacito e lieto della molta messe.<br>
    Sotto una quercia i suoi sergenti intanto<br>
    imbandiscon la mensa, e i lombi curano<br>
    d'un immolato bue, mentre le donne<br>
    intente a mescolar bianche farine,<br>
    van preparando ai mietitor la cena.<br>
    Seguìa quindi un vigneto oppresso e curvo<br>
    sotto il carco dell'uva. Il tralcio è d'oro,<br>
    nero il racemo, ed un filar prolisso<br>
    d'argentei pali sostenea le viti.<br>
    Lo circondava una cerulea fossa<br>
    e di stagno una siepe. Un sentier solo<br>
    al vendemmiante ne schiudea l'ingresso.<br>
    Allegri giovinetti e verginelle<br>
    portano ne' canestri il dolce frutto,<br>
    e fra loro un garzon tocca la cetra<br>
    soavemente. La percossa corda<br>
    con sottil voce rispondeagli, e quelli<br>
    con tripudio di piedi sufolando<br>
    e canticchiando ne seguìano il suono.<br>
    Di giovenche una mandra anco vi pose<br>
    con erette cervici. Erano sculte<br>
    in oro e stagno, e dal bovile uscièno<br>
    mugolando e correndo alla pastura<br>
    lungo le rive d'un sonante fiume<br>
    che tra giunchi volgea l'onda veloce.<br>
    Quattro pastori, tutti d'oro, in fila<br>
    gìan coll'armento, e li seguìan fedeli<br>
    nove bianchi mastini. Ed ecco uscire<br>
    due tremendi lïoni, ed avventarsi<br>
    tra le prime giovenche ad un gran tauro,<br>
    che abbrancato, ferito e strascinato<br>
    lamentosi mandava alti muggiti.<br>
    Per rïaverlo i cani ed i pastori<br>
    pronti accorrean: ma le superbe fiere<br>
    del tauro avendo già squarciato il fianco,<br>
    ne mettean dentro alle bramose canne<br>
    le palpitanti viscere ed il sangue.<br>
    Gl'inseguivano indarno i mandrïani<br>
    aizzando i mastini. Essi co' morsi<br>
    attaccar non osando i due feroci,<br>
    latravan loro addosso, e si schermivano.<br>
    Fecevi ancora il mastro ignipotente<br>
    in amena convalle una pastura<br>
    tutta di greggi biancheggiante, e sparsa<br>
    di capanne, di chiusi e pecorili.<br>
    Poi vi sculse una danza a quella eguale<br>
    che ad Arïanna dalle belle trecce<br>
    nell'ampia Creta Dedalo compose.<br>
    V'erano garzoncelli e verginette<br>
    di bellissimo corpo, che saltando<br>
    teneansi al carpo delle palme avvinti.<br>
    Queste un velo sottil, quelli un farsetto<br>
    ben tessuto vestìa, soavemente<br>
    lustro qual bacca di palladia fronda.<br>
    Portano queste al crin belle ghirlande,<br>
    quelli aurato trafiere al fianco appeso<br>
    da cintola d'argento. Ed or leggieri<br>
    danzano in tondo con maestri passi,<br>
    come rapida ruota che seduto<br>
    al mobil torno il vasellier rivolve,<br>
    or si spiegano in file. Numerosa<br>
    stava la turba a riguardar le belle<br>
    carole, e in cor godea. Finìan la danza<br>
    tre saltator che in varii caracolli<br>
    rotavansi, intonando una canzona.<br>
    Il gran fiume Oceàn l'orlo chiudea<br>
    dell'ammirando scudo. A fin condotto<br>
    questo lavoro, una lorica ei fece<br>
    che della fiamma lo splendor vincea;<br>
    poi di raro artificio un saldo e vago<br>
    elmo alle tempie ben acconcio, e sopra<br>
    d'auro tessuta v'innestò la cresta.<br>
    Fur l'ultima fatica i bei schinieri<br>
    di pieghevole stagno. E terminate<br>
    l'armi tutte, il gran fabbro alto levolle,<br>
    e al piè di Teti le depose. Ed ella,<br>
    co' bei doni del Dio, come sparviero<br>
    ratta calossi dal nevoso Olimpo.</p>
    <hr>
    <table border="0" width="100%">
      <tr>
        <td width="25%" align="center"><a href="#alto"><img src="alto.gif" alt="Inizio pagina" border="0" WIDTH="44" HEIGHT="43"></a><br>
        <font size="1">inizio pagina</font></td>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade17.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade19.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    </td>
  </tr>
</table>
</center></div>
</body>
</html>
