<!-- saved from url=(0022)http://internet.e-mail -->
<!DOCTYPE HTML PUBLIC "-//IETF//DTD HTML//EN">
<html>

<head>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 3.0">
<title>Iliade - Libro Ventesimoquarto</title>
</head>

<body bgcolor="#FFFFFF" style="font-family: Arial, Helvetica">
<div align="center"><center>

<table border="0" cellpadding="0" cellspacing="0" width="600">
  <tr>
    <td><p align="center"><a name="alto"></a><a href="index.htm"><img src="titolo.gif" alt="Iliade di Omero" border="0" WIDTH="280" HEIGHT="133"></a><br>
    <font size="1">un clic sull'immagine per tornare alla copertina</font></p>
    <p align="center">traduzione di <strong>Vincenzo Monti</strong></p>
    <table border="0" width="100%">
      <tr>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade23.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="index.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        copertina e note</font></td>
      </tr>
    </table>
    <hr>
    <b><p ALIGN="CENTER"></b><font size="5"><strong>Libro Ventesimoquarto</strong></font></p>
    <p ALIGN="CENTER">Finiti i ludi, s'avviâr le sciolte<br>
    turbe alle navi per diverse vie,<br>
    e preso il cibo, a placido riposo<br>
    s'abbandonâr. Ma memore il Pelìde<br>
    dell'amato compagno, in nuovo pianto<br>
    scioglieasi, né serrar poteagli il sonno,<br>
    di tutte cure domator, le ciglia.<br>
    Di qua, di là si rivolgea membrando<br>
    il valor di Patròclo, e la grand'alma,<br>
    e le comuni imprese, e i tollerati<br>
    guerrieri affanni insieme, e i perigliosi<br>
    trascorsi flutti. E in queste ricordanze<br>
    dirottamente lagrimava, ed ora<br>
    giacea su i fianchi, or prono, ora supino;<br>
    poi di repente in piè balzato errava<br>
    mesto sul lido. E quando i campi e l'onde<br>
    illumina l'Aurora, egli di nuovo,<br>
    aggiogati i corsier, di retro al cocchio<br>
    Ettore avvince, e trattolo tre volte<br>
    di Pàtroclo dintorno al monumento,<br>
    a riposar si torna entro la tenda,<br>
    boccon lasciando nella polve steso<br>
    l'esangue corpo. Ma del morto eroe<br>
    impietosito Apollo ogni bruttura<br>
    ne tien rimossa, e tutto coll'aurata<br>
    egida il copre, perché nulla offesa<br>
    lo strascinato corpo ne riceva.<br>
    Visto del divo Ettòr lo strazio indegno,<br>
    pietà ne venne ai fortunati Eterni,<br>
    e il vegliante Argicida ad involarlo<br>
    incitando venìan. Questo di tutti<br>
    era il vivo desìo, ma non di Giuno,<br>
    né di Nettunno, né dell'aspra vergine<br>
    dall'azzurre pupille. Alto riposta<br>
    nella mente sedea di queste Dive<br>
    di Paride l'ingiuria, e la sprezzata<br>
    lor beltade quel dì che a lui venute<br>
    nel suo tugurio, ei preferì lor quella<br>
    che di funesto amor contento il fece.<br>
    Quindi l'odio immortal delle superbe<br>
    contro le sacre ilìache mura, e Prìamo<br>
    e tutta insieme la dardania gente.<br>
    Ma il duodecimo sole apparso al mondo,<br>
    Febo agli Eterni così prese a dire:<br>
    Numi crudeli, che vi fece Ettorre?<br>
    Forse che su gli altari a voi non arse<br>
    e di mugghianti e di lanosi armenti<br>
    vittime elette ei sempre? Ed or che fiera<br>
    morte lo spense, che furor s'è questo<br>
    di non renderne il corpo alla consorte,<br>
    alla madre, al figliuolo, al genitore,<br>
    al popol tutto, acciò che tosto ei s'abbia<br>
    l'onor del rogo e della tomba? E tante<br>
    onte a qual fine? Per servir d'Achille<br>
    alle furie; d'Achille, a cui nel seno<br>
    né amor del giusto né pietà s'alberga,<br>
    ma cuor selvaggio di lïon che spinto<br>
    dall'ardir, dalla forza e dalla fame<br>
    il gregge assalta a procacciarsi il cibo.<br>
    Tale il Pelìde gittò via dal petto<br>
    ogni senso pietoso, e quel pudore<br>
    che l'uom castiga co' rimorsi e il giova.<br>
    Perde taluno ancor più cari oggetti,<br>
    il fratello od il figlio. E nondimeno,<br>
    finito il pianto, al suo dolor dà tregua;<br>
    ché nell'uom pose il Fato alma soffrente.<br>
    Ma non sazio costui della già spenta<br>
    vita d'Ettorre, al carro il lega, e morto<br>
    pur dintorno alla tomba lo strascina<br>
    dell'amico. Non è questo per lui<br>
    né utile né bello: e badi il crudo<br>
    che, quantunque sì prode, egli le nostre<br>
    ire non desti infurïando e tanta<br>
    onta facendo a un'insensibil terra.<br>
    Tacque: e irata Giunon così rispose:<br>
    Se d'Ettore e d'Achille a una bilancia<br>
    l'onor dee porsi, e così piace ai numi,<br>
    s'adémpia, o re dell'arco, il tuo discorso.<br>
    Ma di padre mortale Ettore è figlio,<br>
    e mortal poppa l'allattò. Divino<br>
    germe è il Pelìde, ed io nudrìa la Diva<br>
    sua madre, io stessa l'educava, e sposa<br>
    la concessi a Pelèo diletto ai numi.<br>
    Voi tutti a quelle nozze, o Dei, scendeste,<br>
    e tu medesmo, o disleal compagno<br>
    de' malvagi, toccasti allor la cetra,<br>
    e misto agli altri banchettasti allegro.<br>
    Contro gli Dei non adirarti, o Giuno,<br>
    l'interruppe il Tonante. Eguale onore<br>
    dar non vuolsi, no certo, ai due guerrieri;<br>
    ma carissimo ai numi era pur anco<br>
    tra i Teucri tutti Ettorre, e a Giove in prima.<br>
    Ostie elette mai sempre gli m'offerse,<br>
    né l'are mie per esso ebber difetto<br>
    mai di convivii, né di pingui odori,<br>
    né di tazze libate, onor che solo<br>
    ai Celesti è sortito. Ma si ponga<br>
    ogni pensiero d'involar l'offeso<br>
    cadavere; e sottrarlo ora di furto<br>
    al fiero Achille non si può, ché Teti<br>
    notte e dì gli è dintorno e tutto osserva.<br>
    Pur se alcuno di voi Teti a me chiami,<br>
    io tale un motto le farò discreto,<br>
    che tutti accetterà di Prìamo i doni<br>
    placato Achille, e renderagli il figlio.<br>
    Disse, ed Iri col piè che le tempeste<br>
    nel corso adegua, si spiccò. Fra Samo<br>
    e l'aspra Imbro calò sovra le brune<br>
    onde del mare, e il mar sotto le piante<br>
    della Diva muggìa. Quindi s'immerse<br>
    come ghianda di piombo che a bovino<br>
    corno fidata a disertar giù scende<br>
    i crudivori pesci; e in cavo speco<br>
    Teti trovò che dalle sue sorelle<br>
    circondata piagnea la già vicina<br>
    morte del figlio che ne' frigii campi<br>
    perir lungi dovea dal patrio lido.<br>
    Le parve innanzi all'improvviso, e disse:<br>
    Sorgi, o Teti: il gran padre a sé ti chiama.<br>
    E che vuole da me l'Onnipotente?<br>
    Teti rispose. Afflitta, come sono,<br>
    di mischiarmi arrossisco agl'Immortali.<br>
    Pur vadasi e s'adémpia il suo volere.<br>
    Ciò detto, si coprì l'augusta Diva<br>
    d'un atro vel di che null'altro il nero<br>
    color lugùbre eguaglia, e in via si mise.<br>
    Iva innanzi la presta Iri, e sonora<br>
    intorno a lor s'apria l' onda marina.<br>
    Sul lido emerse al ciel volaro: e Giove<br>
    trovâr seduto tra gli accolti Eterni.<br>
    Qui Teti accanto al sommo Iddio s'assise<br>
    (cesso a lei da Minerva il proprio seggio):<br>
    un aureo nappo in man Giuno le pose<br>
    con dolci accenti di conforto; ed ella<br>
    vôtollo, e il rese grazïosa. Allora<br>
    il gran padre dicea queste parole:<br>
    Teti, malgrado il tuo dolor (ch'io tutto<br>
    ben conosco e so quanto il cor t'aggrava),<br>
    tu salisti all'Olimpo, ed io dirotti<br>
    la cagion del chiamarti. È questo il nono<br>
    giorno che in cielo si destò tra i numi<br>
    pel morto Ettòr gran lite e per Achille.<br>
    Voleano i più che l'Argicida il corpo<br>
    n'involasse di furto. Io non v'assento<br>
    e per l'onor d'Achille, e pel rispetto<br>
    e per l'amor ch'io t'aggio e aver ti voglio<br>
    eternamente. Frettolosa adunque<br>
    scendi, o Diva, sul campo, e al figlio porta<br>
    i miei precetti. Digli che adirati<br>
    son con esso gli Dei, ch'io stesso il sono<br>
    sovra tutti, da che sì furibondo<br>
    agli strazii ei rattien l'ettòrea salma,<br>
    e per riscatto non la rende ancora.<br>
    Ma renderalla, se il mio cenno ei teme.<br>
    A Prìamo intanto io spedirò di Giuno<br>
    la messaggiera, ond'egli immantinente<br>
    ito alle navi degli Achei, co' doni<br>
    plachi il Pelìde, e il figlio suo redima.<br>
    Obbedïente a quel parlar la Diva<br>
    mosse i candidi piedi, e dall'Olimpo<br>
    scese d'un salto al padiglion d'Achille.<br>
    Il trovò sospiroso; affaccendati<br>
    a lui dintorno i suoi diletti amici<br>
    apprestavan la mensa, ucciso un grande<br>
    e lanoso arïète. Entrò, s'assise<br>
    dolce al suo fianco la divina madre,<br>
    accarezzollo colla destra, e disse:<br>
    E fino a quando, o figlio, in pianti e lutti<br>
    ti struggerai, immemore del cibo,<br>
    e deserto nel letto? Eppur di cara<br>
    donna l'amplesso il cor consola: il tempo,<br>
    ch'a me vivrai, gli è breve, e vïolenta<br>
    già t'incalza la Parca. Or via, m'ascolta,<br>
    ch'io di Giove a te vengo ambasciatrice.<br>
    I numi, ed esso primamente, sono<br>
    teco irati, perché nel tuo furore<br>
    ostinato ritieni appo le navi<br>
    d'Ettore il corpo, e al genitor nol rendi.<br>
    Rendilo, e il prezzo del riscatto accetta.<br>
    E ben, rispose sospirando Achille,<br>
    venga chi lo redima e via sel porti,<br>
    se tal di Giove è l'assoluto impero.<br>
    Mentre in questo parlar stassi col figlio<br>
    la genitrice Dea dentro la tenda,<br>
    Giove alla sacra Troia Iri spedìa.<br>
    Su, t'affretta, veloce Iri, e dal cielo<br>
    vola in Ilio, ed a Prïamo comanda<br>
    che alle navi si tragga e seco apporti<br>
    a riscatto del figlio eletti doni,<br>
    onde si plachi del Pelìde il core.<br>
    Ma solo ei vada, né verun lo scorti<br>
    de' Teucri, eccetto un attempato araldo<br>
    che d'un plaustro mular segga al governo,<br>
    su cui la salma dal Pelìde uccisa<br>
    alla cittade trasportar. Né tema<br>
    di morte il cor gli turbi o d'altro danno.<br>
    Gli darem l'Argicida a condottiero,<br>
    che fin d'Achille al padiglion lo guidi.<br>
    L'eroe vedrallo al suo cospetto, e lungi<br>
    dal porlo a morte, terrà gli altri a freno,<br>
    ch'ei non è stolto né villan né iniquo,<br>
    e benigno farassi a chi lo prega.<br>
    Ratta, come del turbine le penne,<br>
    partì la Diva messaggiera, e a Prìamo<br>
    giunta, il trovò tra pianti e grida. I figli<br>
    dintorno al padre doloroso accolti<br>
    inondavan di lagrime le vesti.<br>
    Stavasi in mezzo il venerando veglio<br>
    tutto chiuso nel manto, ed insozzato<br>
    il capo e il collo dell'immonda polve<br>
    di che bruttato di sua mano ei s'era<br>
    sul terren voltolandosi. La turba<br>
    delle misere figlie e delle nuore<br>
    empiea la reggia d'ululati, e quale<br>
    ricordava il fratel, quale il marito,<br>
    ché valorosi e molti eran caduti<br>
    sotto le lance degli Achei. Comparve<br>
    improvvisa davanti al re canuto<br>
    la ministra di Giove, e a lui che tutto<br>
    al vederla tremò, dicea sommesso:<br>
    Prìamo, fa core, né timor ti prenda.<br>
    Nunzia di mali non vengh'io, ma tutta<br>
    del tuo meglio bramosa. A te mi manda<br>
    l'Olimpio Giove che lontano ancora<br>
    su te veglia pietoso. Ei ti comanda<br>
    di redimere il figlio, e recar molti<br>
    doni ad Achille per placarlo. A lui<br>
    vanne adunque, ma solo, e che nessuno<br>
    t'accompagni de' Troi, salvo un araldo<br>
    d'età provetta, reggitor del plaustro<br>
    che il corpo trasportar del figlio ucciso<br>
    ti dee qua dentro: né temer di morte<br>
    o d'altra offesa. Condottiero avrai<br>
    l'Argicida che te fino al cospetto<br>
    d'Achille scorterà. Lungi l'eroe<br>
    dal trucidarti, terrà gli altri a freno.<br>
    Ei non è stolto né villan né iniquo,<br>
    e benigno farassi a chi lo prega.<br>
    Disse, e sparve. Riscosso il re dolente,<br>
    senza punto indugiarsi, ai figli impone<br>
    d'apprestargli il mular plaustro veloce,<br>
    e di legar su quello una grand'arca.<br>
    Indi salito ad un'eccelsa stanza<br>
    odorosa di cedro, ov'egli in serbo<br>
    tenea di molti preziosi arredi,<br>
    chiamò dentro la moglie Ecuba, e disse:<br>
    Infelice, m'ascolta: la celeste<br>
    messaggiera recommi or or di Giove<br>
    un comando. Egli vuol che degli Achei<br>
    m'incammini alle navi, ed al Pelìde<br>
    il prezzo io porti del diletto figlio.<br>
    Che ne senti? A quel campo, a quelle tende<br>
    certo mi spinge fortemente il core.<br>
    Ululò la consorte, e gli rispose:<br>
    Misera! ahi dove ti fuggìa quel senno<br>
    che alle tue genti e alle straniere un giorno<br>
    glorïoso ti fea? Solo alle navi<br>
    inimiche avvïarti? esporti solo<br>
    alla presenza di colui che tanti<br>
    figli t'uccise? oh cuor di ferro! e quale,<br>
    s'ei ti scopre, se cadi in suo potere,<br>
    qual mai pietade o riverenza speri<br>
    da quell'alma crudele e senza fede?<br>
    Deh piangiamlo qui soli. Era destino<br>
    dalle Parche filato all'infelice,<br>
    quand'io meschina il partorii; che lungi<br>
    dai genitori satollar dovesse<br>
    d'un barbaro i mastini. Oh potess'io<br>
    stretto tenerne fra le mani il core,<br>
    e strazïarlo, divorarlo! Allora<br>
    del mio figlio sarìa sconta l'offesa,<br>
    ch'ei da codardo non morì, ma in campo<br>
    per la patria pugnando, e fermo il piede,<br>
    senza smarrirsi o declinar la fronte.<br>
    Cessa, il vecchio riprese: il mio partire<br>
    è risoluto; non mi far ritegno,<br>
    non volermi tu stessa esser funesta<br>
    auguratrice: il distornarmi è vano.<br>
    Se mi desse un mortal questo comando,<br>
    o aruspice o indovino o sacerdote,<br>
    lo terremmo menzogna, e spregeremmo:<br>
    ma vidi io stesso, io stesso udii la Diva.<br>
    Dunque si vada, ed obbediam. Se il Fato<br>
    vuol che fra' Greci io pera, io pure il voglio.<br>
    Morrò trafitto, ma stringendo il figlio,<br>
    e tutto il dolce esaurirò del pianto.<br>
    Aprì ciò detto, i bei forzieri, e fuora<br>
    dodici ne cavò splendidi pepli,<br>
    ed altrettante clamidi e tappeti<br>
    e tuniche ed ammanti, e dieci insieme<br>
    aurei talenti, due forbiti tripodi,<br>
    quattro lebèti, e finalmente un nappo<br>
    bellissimo, dai Traci avuto in dono<br>
    quando andovvi orator; raro presente:<br>
    e nondimen di questo pure il veglio<br>
    si fe' privo: cotanto al cor gli preme<br>
    il riscatto del figlio. Uscito ei quindi,<br>
    tutto discaccia de' Troiani il vulgo<br>
    ai portici raccolto, e acerbo grida:<br>
    Via, perversi, di qua: forse vi manca<br>
    domestico dolor, ché qui venite<br>
    ad aggravarmi il mio? forse n'è poco<br>
    l'alto affanno in che Giove mi sommerse<br>
    il più forte togliendomi de' figli?<br>
    Ma voi medesmi vel saprete in breve,<br>
    voi che senza difesa, or ch'egli è morto,<br>
    sotto le spade degli Achei cadrete.<br>
    Ma deh! pria che veder Troia distrutta,<br>
    deh ch'io discenda alla magion di Pluto.<br>
    Così grida il tapino, e con lo scettro<br>
    fuor ne mette la turba che sommessa<br>
    si dileguava. Irrequïeto poscia<br>
    i suoi figli bravando li rampogna,<br>
    Eleno e Pari e Antifono e Pammone<br>
    e l'illustre Agatone e il prode in guerra<br>
    buon Polite e Dëìfobo ed Agàvo,<br>
    di divina sembianza giovinetto,<br>
    ed Ippotòo. Si volge a questi nove<br>
    con acerbi rabbuffi il doloroso,<br>
    e, Studiatevi, grida: a che vi state,<br>
    nequitosi infingardi? oh foste tutti<br>
    spenti in vece d'Ettorre! Oh me infelice!<br>
    Re dell'eccelsa Troia io generai<br>
    fortissimi figliuoli, e nullo in vita<br>
    ne rimase. Caduto è il dëiforme<br>
    mio Mèstore; caduto è il bellicoso<br>
    Tròilo di cocchi agitatore; ed ora<br>
    Ettore cadde, quell'Ettòr che un Dio<br>
    fra' mortali parea; no, d'un mortale<br>
    figlio ei non parve, ma d'un Dio. La guerra<br>
    mi tolse i buoni, e mi lasciò cotesti<br>
    vituperii; sì voi, prodi soltanto<br>
    alle danze, agl'inganni, alle rapine.<br>
    Su, che si tarda? Apparecchiate il carro,<br>
    ponetevi que' doni, e vi spedite,<br>
    onde senza più starmi io m'incammini.<br>
    Rispettosi al garrir del genitore<br>
    corser quelli e dier fuora incontanente<br>
    l'agile plaustro tutto nuovo e bello,<br>
    e una grand'arca vi legâr di sopra.<br>
    Indi un giogo mulin di bosso, ornato<br>
    d'un umbilico con anel ben messo,<br>
    dal pïuòlo spiccâr: poscia di nove<br>
    cubiti tratta la giogal gombìna,<br>
    al capo accomodâr del liscio temo<br>
    acconciamente il giogo, e sovrapposto<br>
    alla caviglia del timon l'anello,<br>
    con triplicato giro all'umbilico<br>
    l'avvinghiâr quinci e quindi, e fatto un nodo,<br>
    della gombìna ripiegâr la punta<br>
    nella parte di sotto. Ciò finito,<br>
    giù recâr dalla stanza i destinati<br>
    doni al riscatto dell'ettòrea testa,<br>
    immensi doni; e sul pulito plaustro<br>
    gl'imposero, e del plaustro al giogo addussero<br>
    senza ritardo due gagliarde mule,<br>
    de' Misii illustre dono al re troiano.<br>
    Quindi allestiti presentaro al padre<br>
    del regale suo cocchio i corridori,<br>
    cui Prìamo stesso governar solea<br>
    ne' nitidi presepi: ed or gli accoppia<br>
    ei medesmo alla biga il mesto veglio<br>
    sotto i portici eccelsi, esso e il suo fido<br>
    araldo, entrambi pensierosi e muti.<br>
    Féssi allor la dolente Ecuba incontro<br>
    al re marito, nella man tenendo<br>
    di soave licore un aureo nappo,<br>
    onde ai numi libasse anzi il partire.<br>
    Stette avanti ai corsieri, e, Tien, gli disse,<br>
    liba a Giove, e lo prega che ti voglia<br>
    dai nemici tornar salvo al tuo tetto,<br>
    poiché, malgrado il mio dissenso, hai ferma<br>
    la tua partenza. Or tu la supplicante<br>
    voce innalza all'idèo Giove nemboso,<br>
    che d'alto guarda la cittade, e chiedi<br>
    che messaggier ti mandi alla diritta<br>
    quel fortissimo suo veloce augello<br>
    sovra tutti a lui caro, onde tal vista<br>
    il tuo vïaggio affidi al campo acheo.<br>
    Se il Dio ricusa d'invïarti questo<br>
    suo propizio messaggio, io ti scongiuro<br>
    di non rischiar tuoi passi a quelle navi,<br>
    e di dar bando al fier desìo che porti.<br>
    Facciasi, o donna, il tuo voler, rispose<br>
    il nobile vegliardo: ai numi è buono<br>
    alzar le palme ed implorar mercede.<br>
    Disse; e all'ancella dispensiera impose<br>
    di versargli una pura onda alle mani;<br>
    e l'ancella appressossi, e colla manca<br>
    sostenendo il bacin, versò coll'altra<br>
    da tersa idria l'umor. Lavato ei prese<br>
    l'offerta coppa, e ritto in piè nel mezzo<br>
    dell'atrio, in atto supplicante alzati<br>
    gli occhi al cielo, libò con questi accenti:<br>
    Giove massimo Iddio, che glorïoso<br>
    dall'Ida imperi, fa che grato io giunga<br>
    ad Achille, e pietà di me gl'ispira.<br>
    Mandami a dritta il tuo veloce e caro<br>
    re de' volanti, e ch'io lo vegga: e certo<br>
    per lui del tuo favore, alle nemiche<br>
    tende i miei passi volgerò sicuro.<br>
    Esaudì Giove il prego, e il più perfetto<br>
    degli augurii mandò, l'aquila fosca,<br>
    cacciatrice, che detta è ancor la Bruna.<br>
    Larghe quanto la porta di sublime<br>
    stanza regal spiegava il negro augello<br>
    le sue vaste ali, dirigendo a destra<br>
    sulla cittade il volo. Esilarossi<br>
    a tutti il core nel vederla. Il veglio<br>
    montò il bel cocchio frettoloso, e fuora<br>
    dei risonanti portici lo spinse.<br>
    Traenti il plaustro precedean le mule<br>
    dal saggio Idèo guidate, e lo seguièno<br>
    della biga i corsier che il re canuto<br>
    per l'ampie strade colla sferza affretta.<br>
    L'accompagnan piangendo i suoi più cari,<br>
    come se a morte ei gisse. Alfin venuti<br>
    alle porte, lasciârsi. Il re discese<br>
    verso il campo nemico, e lagrimosi<br>
    nella cittade ritornârsi i figli.<br>
    Vide Giove dall'alto i due soletti<br>
    pellegrini inoltrarsi alla pianura.<br>
    Pietà gli venne dell'antico sire,<br>
    e a Mercurio parlò: Diletto figlio,<br>
    tu che guida ai mortali esser ti piaci,<br>
    e pietoso gli ascolti, va veloce,<br>
    ed alle navi achee Prìamo conduci<br>
    occulto in guisa che nessuno il vegga<br>
    de' vigilanti Argivi e se n'accorga,<br>
    pria che d'Achille alla presenza ei sia.<br>
    Mercurio ad obbedir tosto s'accinge<br>
    i precetti del padre. E prima ai piedi<br>
    i bei talari adatta. Ali son queste<br>
    d'incorruttibil auro, ond'ei volando<br>
    l'immensa terra e il mar ratto trascorre<br>
    collo spiro de' venti. Indi la verga,<br>
    che dona e toglie a suo talento il sonno,<br>
    nella destra si reca, e scioglie il volo.<br>
    In un batter di ciglio all'Ellesponto<br>
    giunge e al campo troian. Qui prende il volto<br>
    di regal giovinetto a cui fiorìa<br>
    del primo pelo la venusta guancia,<br>
    e, così fatto, il nume s'incammina.<br>
    Già Prìamo con Idèo d'Ilo la tomba<br>
    avea trascorsa, e qui sostato alquanto,<br>
    alla chiara corrente abbeverava<br>
    e le mule e i destrier. L'ombra notturna<br>
    sulla terra scendea, quando l'araldo<br>
    del nume s'avvisò che alla lor volta<br>
    già s'appressava, e sbigottito disse:<br>
    Bada, o re; qui si vuol tutta prudenza.<br>
    Veggo un nemico, e siam perduti. O ratto<br>
    diamci in fuga, o abbracciam le sue ginocchia<br>
    implorando pietà. - Smarrissi il veglio,<br>
    il terror gli arricciò su le canute<br>
    tempie le chiome, il brivido gli corse<br>
    per le tremule membra; e stupidito<br>
    s'arrestò: Ma si fece innanzi il nume,<br>
    e presolo per mano interrogollo:<br>
    Dove, o padre, dirigi esti corsieri<br>
    così pel buio della dolce notte<br>
    mentre gli altri han riposo? E non paventi<br>
    i furibondi Achei, che ti son presso,<br>
    fieri nemici? Se qualcun di loro<br>
    per l'ombra oscura portator ti coglie<br>
    di quei tesori, che farai? Garzone<br>
    tu non sei, né cotesto che ti segue,<br>
    onde far petto a chi t'assalti infesto.<br>
    Ma di me non temer, ch'io qui mi sono<br>
    in tuo danno non già, ma in tua difesa,<br>
    perocché come padre a me sei caro.<br>
    E Prìamo a lui: La va, come tu dici,<br>
    mio dolce figlio. Ma propizio ancora<br>
    tien su me la sua mano un qualche iddio,<br>
    che tal mi manda della via compagno<br>
    ben augurato, come te, di corpo<br>
    bello e di volto, e di mirando senno,<br>
    e di beati genitor germoglio.<br>
    Gli è ver, ti guarda un Dio, siccome avvisi<br>
    (ripiglia il nume): ma rispondi, e schietto<br>
    parlami il vero. In regïon straniera<br>
    porti tu forse, per salvarli, questi<br>
    prezïosi tesori? O forse tutti<br>
    di spavento compresi abbandonate<br>
    la città, da che spento è il tuo gran figlio<br>
    che a nullo Achivo di valor cedea?<br>
    Oh chi se' tu? riprese intenerito<br>
    l'esimio rege, chi se' tu che parli<br>
    del mio morto figliuol così cortese?<br>
    E chi son dunque i tuoi parenti, o caro?<br>
    Allor Mercurio: Tu mi tenti, o veglio,<br>
    col tuo dimando. Or ben: nella battaglia<br>
    onoratrice de' guerrieri io vidi<br>
    con quest'occhi più volte il divo Ettorre,<br>
    massimamente il dì che degli Achei<br>
    strage egli fece col fulmineo ferro<br>
    cacciandoli alle navi. Ad ammirarlo<br>
    noi fermi ci stavam; ché irato Achille<br>
    col sommo Atride a noi non consentìa<br>
    l'entrar dentro alla mischia. Io suo soldato<br>
    qua ne venni con esso in una stessa<br>
    nave: di schiatta Mirmidóne io sono;<br>
    Polìtore m'è padre: a lui son molte<br>
    ricchezze e molta età pari alla tua,<br>
    e settimo de' figli io fui sortito<br>
    a questa guerra. Esplorator del campo<br>
    or qui ne venni: perocché dimani<br>
    di buon tempo gli Achivi alla cittade<br>
    daran l'assalto. Di riposo ei sono<br>
    tutti sdegnosi, e contenerne il fiero<br>
    desìo di pugna più non ponno i duci.<br>
    Udito questo, replicò de' Teucri<br>
    l'augusto sire: Se davver soldato<br>
    del Pelìde tu sei, tutto deh fammi<br>
    palese il vero. Il mio figliuol giac'egli<br>
    per anco intero nelle tende, o fatto,<br>
    misero! in brani, lo gittò pastura<br>
    de' suoi mastini l'uccisor? - No, pronto<br>
    l'Argicida rispose. Ei giace intatto<br>
    tuttavia dalle belve appo la nave<br>
    capitana d'Achille entro la tenda<br>
    senza segno d'onor. La dodicesma<br>
    luce rifulse sul giacente, e ancora<br>
    il suo corpo è incorrotto, ed il vorace<br>
    morso de' vermi che gli estinti in guerra<br>
    tutti consuma, il figlio tuo rispetta.<br>
    Vero gli è ben che dell'amico intorno<br>
    alla tomba, col sorgere dell'alba,<br>
    spietatamente Achille lo strascina;<br>
    né per ciò giunge a deturparlo, e quando<br>
    tu medesmo il vedessi, maraviglia<br>
    ti prenderebbe nel trovarlo tutto<br>
    mondo dal tabo e fresco e rugiadoso,<br>
    in ogni parte intégro, e le ferite,<br>
    che molte ei n'ebbe, tutte chiuse. Tanto<br>
    gl'iddii beati, a cui diletto egli era,<br>
    dell'estinto tuo figlio ebber pensiero.<br>
    Gioinne il vecchio, e replicò: Per certo<br>
    torna in gran bene agl'Immortali offrire<br>
    ogni debito onor, né il mio figliuolo,<br>
    finché si visse, degli Dei gli altari<br>
    dimenticò. Quind'essi alla sua morte<br>
    ricordârsi di lui. Ma tu ricevi,<br>
    deh ricevi da me questo bel nappo;<br>
    custodiscilo, e fausti i sommi Dei,<br>
    del Pelìde alla tenda m'accompagna.<br>
    Buon vecchio, replicò con un sorriso<br>
    l'Argicida, tu tenti l'inesperta<br>
    mia giovinezza, ma la tenti in vano.<br>
    Inscio Achille, non fia che doni io prenda.<br>
    Temo il mio duce, e più il rubar; né voglio<br>
    che guaio me n'incolga. Io scorterotti<br>
    così pur senza doni e di buon grado,<br>
    e per terra e per mar, come ti piace,<br>
    anche d'Argo alle rive, né veruno<br>
    su te le mani metterà, me duce.<br>
    Così detto, balzò sopra la biga,<br>
    e alle man date col flagel le briglie<br>
    ne' cavalli trasfuse e nelle mule<br>
    una gagliarda lena. Eran già presso<br>
    delle navi alle torri ed alla fossa,<br>
    e davano le scolte opra alle cene.<br>
    Tutte Mercurio addormentolle, e tosto,<br>
    levatene le sbarre, aprì le porte,<br>
    e di Prìamo la biga, e de' bei doni<br>
    l'onusto carro v'introdusse. Il passo<br>
    drizzâr quindi d'Achille al padiglione,<br>
    che splendido e sublime i Mirmidóni<br>
    gli avean costrutto di robusto abete.<br>
    Irsuto e spesso di campestri giunchi<br>
    il culmine s'estolle: ampio di pali<br>
    folto steccato lo circonda, e sola<br>
    una trave la porta n'assicura,<br>
    trave immensa, abetina, che a levarsi<br>
    e a riporsi di tre chiedea la forza,<br>
    ed il Pelìde vi bastava ei solo.<br>
    L'aperse il nume, ed intromesso il vecchio<br>
    co' recati ad Achille incliti doni,<br>
    scese d'un salto a terra, e così disse:<br>
    O Prìamo, io sono il sempiterno iddio<br>
    Mercurio; il padre mi spedì tua guida,<br>
    e qui ti lascio, ché il menarti io stesso<br>
    del Pelìde al cospetto, e tanto innanzi<br>
    favorire un mortale, a un Immortale<br>
    disconviensi. Tu entra, ed abbracciando<br>
    le sue ginocchia per la madre il prega<br>
    e pel padre e pel figlio, onde si plachi.<br>
    Sparve, ciò detto, ed all'olimpie cime<br>
    risalì. Prìamo scese, ed alla cura<br>
    de' cavalli lasciato e delle mule<br>
    l'araldo, s'avvïò dritto d'Achille<br>
    alle stanze riposte. Avea di Giove<br>
    l'eroe diletto in quel medesmo punto<br>
    dato fine alla cena. I suoi sergenti<br>
    in disparte sedean. Soli al guerriero<br>
    ministravano in piedi Automedonte<br>
    ed Alcimo, di Marte almo rampollo.<br>
    Tolta non era ancor la mensa, e ancora<br>
    sedeavi Achille. Il venerando veglio<br>
    entrò non visto da veruno, e tosto<br>
    fattosi innanzi, tra le man si prese<br>
    le ginocchia d'Achille, e singhiozzando<br>
    la tremenda baciò destra omicida<br>
    che di tanti suoi figli orbo lo fece.<br>
    Come avvien talor se un infelice<br>
    reo del sangue d'alcun del patrio suolo<br>
    fugge in altro paese, e ad un possente<br>
    s'appresentando, i riguardanti ingombra<br>
    d'improvviso stupor; tale il Pelìde<br>
    del dëiforme Prìamo alla vista<br>
    stupì. Stupiro e si guardaro in viso<br>
    gli altri con muta maraviglia, e allora<br>
    il supplice così sciolse la voce:<br>
    Divino Achille, ti rammenta il padre,<br>
    il padre tuo da ria vecchiezza oppresso<br>
    qual io mi sono. Io questo punto ei forse<br>
    da' potenti vicini assediato<br>
    non ha chi lo soccorra, e all'imminente<br>
    periglio il tolga. Nondimeno, udendo<br>
    che tu sei vivo, si conforta, e spera<br>
    ad ogn'istante riveder tornato<br>
    da Troia il figlio suo diletto. Ed io,<br>
    miserrimo! io che a tanti e valorosi<br>
    figli fui padre, ahi! più nol sono, e parmi<br>
    già di tutti esser privo. Di cinquanta<br>
    lieto io vivea de' Greci alla venuta.<br>
    Dieci e nove di questi eran d'un solo<br>
    alvo prodotti; mi venìano gli altri<br>
    da diverse consorti, e i più ne spense<br>
    l'orrido Marte. Mi restava Ettorre,<br>
    l'unico Ettorre, che de' suoi fratelli<br>
    e di Troia e di tutti era il sostegno;<br>
    e questo pure per le patrie mura<br>
    combattendo cadéo dianzi al tuo piede.<br>
    Per lui supplice io vegno, ed infiniti<br>
    doni ti reco a riscattarlo, Achille!<br>
    Abbi ai numi rispetto, abbi pietade<br>
    di me: ricorda il padre tuo: deh! pensa<br>
    ch'io mi sono più misero, io che soffro<br>
    disventura che mai altro mortale<br>
    non soffrì, supplicante alla mia bocca<br>
    la man premendo che i miei figli uccise.<br>
    A queste voci intenerito Achille,<br>
    membrando il genitor, proruppe in pianto,<br>
    e preso il vecchio per la man, scostollo<br>
    dolcemente. Piangea questi il perduto<br>
    Ettorre ai piè dell'uccisore, e quegli<br>
    or il padre, or l'amico, e risonava<br>
    di gemiti la stanza. Alfin satollo<br>
    di lagrime il Pelìde, e ritornati<br>
    tranquilli i sensi, si rizzò dal seggio,<br>
    e colla destra sollevò il cadente<br>
    veglio, il bianco suo crin commiserando<br>
    ed il mento canuto. Indi rispose:<br>
    Infelice! per vero alte sventure<br>
    il tuo cor tollerò. Come potesti<br>
    venir solo alle navi ed al cospetto<br>
    dell'uccisore de' tuoi forti figli?<br>
    Hai tu di ferro il core? Or via, ti siedi,<br>
    e diam tregua a un dolor che più non giova.<br>
    Liberi i numi d'ogni cura al pianto<br>
    condannano il mortal. Stansi di Giove<br>
    sul limitar due dogli, uno del bene,<br>
    l'altro del male. A cui d'entrambi ei porga,<br>
    quegli mista col bene ha la sventura.<br>
    A cui sol porga del funesto vaso,<br>
    quei va carco d'oltraggi, e lui la dura<br>
    calamitade su la terra incalza,<br>
    e ramingo lo manda e disprezzato<br>
    dagli uomini e da' numi. Ebbe Pelèo<br>
    al nascimento suo molti da Giove<br>
    illustri doni. Ei ricco, egli felice<br>
    sovra tutti i viventi, il regno ottenne<br>
    de' Mirmidóni, e una consorte Diva<br>
    benché mortale. Ma lui pure il nume<br>
    d'un disastro gravò. Nell'alta reggia<br>
    prole negògli del suo scettro erede,<br>
    né gli concesse che di corta vita<br>
    un unico figliuolo, ed io son quello;<br>
    io che di lui già vecchio esser non posso<br>
    dolce sostegno, e negl'ilìaci campi<br>
    seggo lontano dalla patria, infesto<br>
    a' tuoi figli e a te sesso. E te pur anco<br>
    udimmo un tempo, o vecchio, esser beato<br>
    posseditor di quanta hanno ricchezza<br>
    Lesbo sede di Màcare, e la Frigia<br>
    ed il lungo Ellesponto. All'opulenza<br>
    di queste terre numerosi figli<br>
    la fama t'aggiungea. Ma poiché i numi<br>
    in questa guerra ti cacciâr, meschino!<br>
    ch'altro vedesti intorno alle tue mura<br>
    che perpetue battaglie e sangue e morti?<br>
    Pur datti pace, né voler ch'eterno<br>
    ti consumi il dolor. Nullo è il profitto<br>
    del piangere il tuo figlio, e pria che in vita<br>
    richiamarlo, ti resta altro soffrire.<br>
    Deh non far ch'io mi segga, almo guerriero,<br>
    l'antico sire ripigliò: là dentro<br>
    senza onor di sepolcro il mio diletto<br>
    Ettore giace: rendilo al mio sguardo;<br>
    rendilo prontamente, e i molti doni<br>
    che ti rechiamo, accetta, e ne fruisci,<br>
    e dìati il ciel di salvo ritornarti<br>
    al tuo loco natìo, poiché pietoso<br>
    e la vita mi lasci e i rai del Sole.<br>
    Non m'irritar co' tuoi rifiuti, o veglio,<br>
    bieco Achille riprese. Io stesso avea<br>
    statuito nel cor, che alfin renduto<br>
    ti fosse il figlio, perocché la diva<br>
    Nerëide mia madre a me di Giove<br>
    già fe' chiaro il voler. Né si nasconde<br>
    al mio vedere, al mio sentir, che un nume<br>
    ti fu scorta alle navi a cui veruno<br>
    mortal non fôra d'inoltrarsi ardito,<br>
    né le guardie ingannar, né delle porte<br>
    avrìa le sbarre disserrar potuto<br>
    neppur di tutto il suo vigor nel fiore.<br>
    Con querimonie adunque il mio corruccio<br>
    non rinfrescarmi, se non vuoi ti metta,<br>
    benché supplice mio, fuor della tenda,<br>
    e del Tonante trasgredisca il cenno.<br>
    Tremonne il vecchio, ed obbedì. Balzossi<br>
    fuor della tenda allor come lïone<br>
    il Pelìde con esso i due scudieri<br>
    Automedonte ed Alcimo, cui, dopo<br>
    il morto amico, tra' compagni egli ebbe<br>
    in più pregio ed amor. Sciolsero questi<br>
    i corsieri e le mule, ed intromesso<br>
    l'antico araldo l'adagiaro in seggio.<br>
    Poscia dal plaustro i prezïosi doni<br>
    del riscatto levâr, ma due pomposi<br>
    manti lasciârvi, ed una ben tessuta<br>
    tunica all'uopo di mandar coperto<br>
    il cadavere in Ilio. Indi chiamate<br>
    le ancelle, comandò che tutto fosse<br>
    e lavato e di balsami perfuso<br>
    in disparte dal padre, onde il meschino,<br>
    veduto il figlio, in impeti non rompa<br>
    subitamente di dolore e d'ira,<br>
    sì che la sua destando anche il Pelìde<br>
    contro il cenno di Giove nol trafigga.<br>
    Lavato adunque dall'ancelle ed unto<br>
    di balsami odorati, e di leggiadra<br>
    tunica avvolto, e poi di risplendente<br>
    pallio coperto, il gran Pelìde istesso<br>
    alzatolo di peso, in sul ferètro<br>
    collocollo; e composto i suoi compagni<br>
    sul liscio plaustro lo portâr. Dal petto<br>
    trasse allora l'eroe cupo un sospiro,<br>
    e il diletto chiamando estinto amico<br>
    sclamò: Patròclo, non volerti meco<br>
    adirar, se nell'Orco udrai ch'io rendo<br>
    Ettore al padre. In suo riscatto ei diemmi<br>
    convenevoli doni, e la migliore<br>
    parte a te sarà sacra, anima cara.<br>
    Rïentrò quindi nella tenda, e sopra<br>
    il suo seggio col tergo alla parete<br>
    sedutosi di fronte a Prìamo, disse:<br>
    Buon vecchio, il tuo figliuol, siccome hai chiesto,<br>
    è in tuo potere, e nel ferètro ei giace.<br>
    Potrai dell'alba all'apparir vederlo,<br>
    e via portarlo. Si rivolga adesso<br>
    alla mensa il pensier, ch'anco l'afflitta<br>
    Nìobe del cibo ricordossi il giorno<br>
    che dodici figliuoi morti le furo,<br>
    sei del leggiadro e sei del forte sesso,<br>
    tutti nel fior di giovinezza. Ai primi<br>
    recò morte Diana, ed ai secondi<br>
    il saettante Apollo, ambo sdegnati<br>
    che Nìobe ardisse all'immortal Latona<br>
    uguagliarsi d'onor, perché la Dea<br>
    sol di due parti fu feconda, ed essa<br>
    di ben molti di più. Ma i molti furo<br>
    dai due trafitti. Nove volte il Sole<br>
    stesi li vide nella strage, e nullo<br>
    fu che di poca terra li coprisse,<br>
    perché converso in dure pietre avea<br>
    Giove la gente. Alfin lor diero i numi<br>
    nella decima luce sepoltura.<br>
    Stanca la madre del suo molto pianto,<br>
    non fu schiva di cibo. Or poi fra i sassi<br>
    del Sipilo deserti, ove le stanze<br>
    son delle Ninfe che sul verde margo<br>
    danzano d'Achelèo, cangiata in rupe<br>
    sensibilmente ancor piagne, e in ruscelli<br>
    sfoga l'affanno che gli Dei le diero.<br>
    E noi pure, o divin vecchio, pensiamo<br>
    al nutrimento. Ritornato poscia<br>
    col figlio a Troia, il piangerai di nuovo,<br>
    ché molto è il pianto che ti resta ancora.<br>
    Così detto, levossi frettoloso,<br>
    e un'agnella sgozzò di bianco pelo.<br>
    La scuoiaro i compagni, e acconciamente<br>
    l'apprestâr minuzzandola con molta<br>
    perizia; e infissa negli spiedi, e quindi<br>
    ben rosolata la levâr dal foco.<br>
    Da nitido canestro Automedonte<br>
    pose il pan su la mensa, ed il Pelìde<br>
    spartì le carni. La man porse ognuno<br>
    alle vivande apparecchiate, e spento<br>
    del cibarsi il desìo, Prìamo si pose<br>
    maravigliando a contemplar d'Achille<br>
    le divine sembianze, e quale e quanto<br>
    il portamento. Stupefatto ei pure<br>
    sul dardànide eroe tenea le luci<br>
    fisse il Pelìde, e il venerando volto<br>
    n'ammirava e il parlar pieno di senno.<br>
    Come fur sazii del mirarsi, ruppe<br>
    Prìamo il tacer: Preclaro ospite mio,<br>
    mettimi or tosto a riposar, ch'io possa<br>
    gustar di dolce sonno alcuna stilla.<br>
    Dal dì che sotto la tua man possente<br>
    il mio figlio spirò, mai non fur chiuse<br>
    queste palpebre, mai; ch'altro non seppi<br>
    da quel punto che piangere, ululare,<br>
    voltolarmi per gli atrii nella polve,<br>
    mille ambasce ingoiando. Dopo tanto<br>
    fiero digiuno, or ecco che gustato<br>
    ho qualche cibo alfine e qualche sorso.<br>
    Questo udendo, ai compagni ed all'ancelle<br>
    pronto il Pelìde comandò di porre<br>
    nel padiglione esterïor due letti<br>
    con distesi tappeti, e porporine<br>
    belle coltrici, e vesti altre vellose<br>
    da ricoprirsi. Obbedïenti al cenno<br>
    uscîr le ancelle colle faci in mano,<br>
    e tosto i letti apparecchiâr. Di lui<br>
    sollecito il Pelìde, allor gli punse<br>
    di tema il cor, dicendo: Ottimo padre,<br>
    dormi qua fuor. Potrìa de' prenci achivi,<br>
    che qui son per consulte a tutte l'ore,<br>
    recarsi a me talun, siccome è l'uso,<br>
    e vederti, e ridirlo al sommo duce<br>
    Agamennóne, e farsi impedimento<br>
    al riscatto d'Ettorre. Or mi dichiara<br>
    veracemente. A' suoi funebri onori<br>
    quanti vuoi giorni? Io terrò l'armi in posa<br>
    per altrettanti, e frenerò le schiere.<br>
    Se ne consenti (Prïamo rispose)<br>
    placide esequie al figlio mio, per certo<br>
    mi fai cosa ben grata, o generoso.<br>
    Siam rinchiusi, lo sai, dentro le mura;<br>
    sai che n'è lungi il monte, ove la selva<br>
    tagliar pel rogo, e sai quanto de' Teucri<br>
    è lo spavento. Nove giorni al pianto<br>
    consacreremo nelle case: al decimo<br>
    arderemo la pira, e imbandirassi<br>
    per la cittade il funeral banchetto.<br>
    Gli darem tomba nel seguente, e l'armi<br>
    nell'altro piglierem, se stremo il chiede.<br>
    Buon vecchio, sia così, soggiunse Achille:<br>
    tanto l'armi staran quanto tu brami.<br>
    Così dicendo, la sua destra pose<br>
    nella destra di quello, onde sgombrargli<br>
    ogni temenza. Prïamo e l'araldo<br>
    nell'atrio coricârsi; entro i recessi<br>
    della tenda il Pelìde; ed al suo fianco<br>
    la bella figlia di Brisèo si giacque.<br>
    Tutti dormìan sepolti in dolce sonno<br>
    i guerrieri e gli Dei, ma non l'amico<br>
    de' mortali Mercurio, che venìa<br>
    pur divisando in suo pensier la guisa<br>
    di trarre, dalle guardie inosservato,<br>
    fuor del dorico vallo il re troiano.<br>
    Stettegli adunque su la fronte, e disse:<br>
    Re, così dormi fra' nemici? e nulla<br>
    ti cal del rischio in che ti trovi, uscito<br>
    dagli artigli d'Achille? A caro prezzo<br>
    redimesti l'amato estinto figlio.<br>
    Ma per te che sei vivo, Agamennóne<br>
    se qui sapratti, e tutto il campo acheo,<br>
    tre volte tanto chiederanno ai figli<br>
    che rimasti ti sono. - E più non disse.<br>
    Destasi il vecchio sbigottito, e sveglia<br>
    l'araldo: aggioga l'Argicida istesso<br>
    i cavalli e le mule, e presto presto<br>
    spinti i carri, invisibile traversa<br>
    gli accampamenti. Alla corrente giunti<br>
    del genito da Giove ondoso Xanto<br>
    nell'ora che sul mondo il suo vermiglio<br>
    velo dispiega di Titon l'amica,<br>
    volò Mercurio al cielo, e i due canuti<br>
    con gemiti e lamenti alla cittade<br>
    celeravan la via. Grave del caro<br>
    cadavere davanti iva il carretto,<br>
    né d'uomo orecchio, né di donna ancora<br>
    il fragor ne sentìa. L'udì primiera<br>
    la vergine Cassandra, e su la rocca<br>
    di Pergamo salita, il suo diletto<br>
    padre e l'araldo riconobbe eccelsi<br>
    sovra i carri, e la spoglia inanimata<br>
    che sul plaustro giacea. Mise a tal vista<br>
    alti gridi e ululati, e per le vie,<br>
    Troi, Troiane, gridava, eccone Ettorre;<br>
    accorrete, vedetelo, gli è quello<br>
    che ritornando dalla pugna empiea<br>
    tutti, un tempo, di gioia i vostri petti.<br>
    Né verun né veruna a questo annunzio<br>
    nella cittade si restò, ma tutti<br>
    d'intollerando duolo il cuor compresi<br>
    si versâr dalle porte, e fersi incontro<br>
    al lugubre convoglio. Ivi primiere<br>
    lacerandosi i crini la diletta<br>
    sposa e l'augusta genitrice al carro<br>
    s'avventâr furïose, e sull'amata<br>
    pallida fronte abbandonâr le bocche,<br>
    tutta dintorno piangendo la turba.<br>
    E le lagrime, i gemiti, le grida<br>
    sul deplorato Ettorre avrìan l'intero<br>
    giorno consunto su le meste porte,<br>
    se Prïamo dal cocchio all'inondante<br>
    turba rivolto non dicea: Sgombrate<br>
    al carro il varco: pascervi di pianto<br>
    su quel corpo potrete entro la reggia.<br>
    S'aprì la folta, passò il carro, e giunse<br>
    negl'incliti palagi. Ivi deposto<br>
    il cadavere in regio cataletto,<br>
    il lugubre sovr'esso incominciaro<br>
    inno i cantori de' lamenti, e al mesto<br>
    canto pietose rispondean le donne:<br>
    fra cui plorando Andròmaca, e strignendo<br>
    d'Ettore il capo fra le bianche braccia,<br>
    fe' primiera sonar queste querele:<br>
    Eccoti spento, o mio consorte, e spento<br>
    sul fior degli anni! e vedova me lasci<br>
    nella tua reggia, ed orfanello il figlio<br>
    di sventurato amor misero frutto,<br>
    bambino ancora, e senza pur la speme<br>
    che pubertade la sua guancia infiori.<br>
    Perocché dalla cima Ilio sovverso<br>
    ruinerà tra poco or che tu giaci,<br>
    tu che n'eri il custode, e gli servavi<br>
    i dolci pargoletti e le pudiche<br>
    spose, che tosto ai legni achei n'andranno<br>
    strascinate in catene, ed io con esse.<br>
    E tu, povero figlio, o ne verrai<br>
    meco in servaggio di crudel signore<br>
    che ad opre indegne danneratti, o forse<br>
    qualche barbaro Acheo dall'alta torre<br>
    ti scaglierà sdegnoso, vendicando<br>
    o il padre, o il figlio, od il fratel dall'asta<br>
    d'Ettor prostrati; ché per certo molti<br>
    di costoro per lui mordon la terra.<br>
    Terribile ai nemici era il tuo padre<br>
    nelle battaglie, e quindi è il duol che tragge<br>
    da tutti gli occhi cittadini il pianto.<br>
    Ineffabile angoscia, Ettore mio,<br>
    tu partoristi ai genitor, ma nulla<br>
    si pareggia al dolor dell'infelice<br>
    tua consorte. Spirasti, e la mancante<br>
    mano dal letto, ohimè! non mi porgesti,<br>
    non mi lasciasti alcun tuo savio avviso,<br>
    ch'or giorno e notte nel fedel pensiero<br>
    dolce mi fôra richiamar piangendo.<br>
    Accompagnâr co' gemiti le donne<br>
    d'Andròmaca i lamenti, e li seguiva<br>
    il compianto d'Ecùba in questa voce:<br>
    O de' miei figli, Ettorre, il più diletto!<br>
    Fosti caro agli Dei mentre vivevi,<br>
    e il sei, qui morto, ancora. Il crudo Achille<br>
    di Samo e d'Imbro e dell'infida Lenno<br>
    su le remote tempestose rive<br>
    quanti a man gli venìan, tutti vendeva<br>
    gli altri miei figli; e tu dal suo spietato<br>
    ferro trafitto, e tante volte intorno<br>
    strascinato alla tomba dell'amico<br>
    che gli prostrasti (né per questo in vita<br>
    lo ritornò), tu fresco e rugiadoso<br>
    or mi giaci davanti, e fior somigli<br>
    dai dolci strali della luce ucciso.<br>
    A questo pianto rinnovossi il lutto,<br>
    ed Elena fe' terza il suo lamento:<br>
    O a me il più caro de' cognati, Ettorre,<br>
    poiché il Fato mi trasse a queste rive<br>
    di Paride consorte! oh morta io fossi<br>
    pria che venirvi! Venti volte il Sole<br>
    il suo giro compì da che lasciato<br>
    ho il patrio nido, e una maligna o dura<br>
    sola parola sul tuo labbro io mai<br>
    mai non intesi. E se talvolta o suora<br>
    o fratello o cognata, o la medesma<br>
    veneranda tua madre (ché benigno<br>
    a me fu Prìamo ognor) mi rampognava,<br>
    tu mansueto, con dolce ripiglio<br>
    gli ammonendo, placavi ogni corruccio.<br>
    Quind'io te piango e in un la mia sventura,<br>
    ché in tutta Troia io non ho più chi m'ami<br>
    o compatisca, a tutti abbominosa.<br>
    Così sclamava lagrimando, e seco<br>
    il popolo gemea. Si volse alfine<br>
    Prìamo alla turba, e favellò: Troiani,<br>
    si pensi al rogo. Andate, e dalla selva<br>
    qua recate il bisogno, né vi prenda<br>
    timor d'insidie. Mi promise Achille,<br>
    nel congedarmi, di non farne offesa<br>
    anzi che spunti il dodicesmo Sole.<br>
    Disse; e muli e giovenchi in un momento<br>
    sotto il giogo fur pronti, e dalle porte<br>
    proruppero. Durò ben nove interi<br>
    giorni il trasporto delle tronche selve.<br>
    Come rifulse su la terra il raggio<br>
    della decima aurora, lagrimando<br>
    dal feretro levâr del valoroso<br>
    Ettore il corpo, e postolo sul rogo,<br>
    il foco vi destâr. Rïapparita<br>
    la rosea figlia del mattin, s'accolse<br>
    il popolo dintorno all'alta pira,<br>
    e pria con onde di purpureo vino<br>
    tutte estinser le brage. Indi per tutto<br>
    queto il foco, i fratelli e i fidi amici<br>
    pieni il volto di pianto e sospirosi<br>
    raccolsero le bianche ossa, e composte<br>
    in urna d'oro le coprîr d'un molle<br>
    cremisino. Ciò fatto, in cava buca<br>
    le posero, e di spesse e grandi pietre<br>
    un lastrico vi fêro, e prestamente<br>
    il tumulo elevâr. Le scolte intanto<br>
    vigilavan dintorno, onde un ostile<br>
    non irrompesse repentino assalto<br>
    pria che fosse al suo fin l'opra pietosa.<br>
    Innalzato il sepolcro dipartîrsi<br>
    tutti in grande frequenza, e nella vasta<br>
    di Prïamo adunati eccelsa reggia<br>
    funebre celebrâr lauto convito.<br>
    Questi furo gli estremi onor renduti<br>
    al domatore di cavalli Ettorre.</p>
    <hr>
    <table border="0" width="100%">
      <tr>
        <td width="25%" align="center"><a href="#alto"><img src="alto.gif" alt="Inizio pagina" border="0" WIDTH="44" HEIGHT="43"></a><br>
        <font size="1">inizio pagina</font></td>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade23.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="index.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        copertina e note</font></td>
      </tr>
    </table>
    </td>
  </tr>
</table>
</center></div>
</body>
</html>
