<!-- saved from url=(0022)http://internet.e-mail -->
<html>

<head>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 3.0">
<title>Iliade - Libro Nono</title>
</head>

<body bgcolor="#FFFFFF" style="font-family: Arial, Helvetica">
<div align="center"><center>

<table border="0" cellpadding="0" cellspacing="0" width="600">
  <tr>
    <td><p align="center"><a name="alto"></a><a href="index.htm"><img src="titolo.gif" alt="Iliade di Omero" border="0" WIDTH="280" HEIGHT="133"></a><br>
    <font size="1">un clic sull'immagine per tornare alla copertina</font></p>
    <p align="center">traduzione di <strong>Vincenzo Monti</strong></p>
    <table border="0" width="100%">
      <tr>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade08.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade10.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    <hr>
    <b><p ALIGN="CENTER"></b><font size="5"><strong>Libro Nono</strong></font></p>
    <p align="center">Queste de' Teucri eran le veglie. Intanto<br>
    del gelido Terror negra compagna<br>
    la Fuga, dagli Dei ne' petti infusa,<br>
    l'achivo campo possedea. Percosso<br>
    da profonda tristezza era di tutti<br>
    i più forti lo spirto; e in quella guisa<br>
    che il pescoso Oceàno si rabbuffa,<br>
    quando improvviso dalla tracia tana<br>
    di Ponente sorgiunge e d'Aquilone<br>
    l'impetuoso soffio; alto s'estolle<br>
    l'onda, e si sparge di molt'alga il lido:<br>
    tale è l'interna degli Achei tempesta.<br>
    Sovra ogni altro l'Atride addolorato<br>
    di qua, di là s'aggira, ed agli araldi<br>
    comanda di chiamar tutti in segreto<br>
    ad uno ad uno i duci a parlamento.<br>
    Come fûro adunati, e mesti in volto<br>
    s'assisero, levossi Agamennóne.<br>
    Lagrimava simìle a cupo fonte<br>
    che tenebrosi da scoscesa rupe<br>
    versa i suoi rivi; e dal profondo seno<br>
    messo un sospiro, cominciò: Diletti<br>
    principi Argivi, in una ria sciagura<br>
    Giove m'avvolse. Dispietato! ei prima<br>
    mi promise e giurò che al suol prostrate<br>
    d'Ilio le mura, glorïoso in Argo<br>
    avrei fatto ritorno; ed or mi froda<br>
    indegnamente, e dopo tante in guerra<br>
    estinte vite, di partir m'impone<br>
    inonorato. Il piacimento è questo<br>
    del prepotente nume, che già molte<br>
    spianò cittadi eccelse, e molte ancora<br>
    ne spianerà, ché immenso è il suo potere.<br>
    Dunque al mio detto obbediam tutti, al vento<br>
    diam le vele, fuggiamo alla diletta<br>
    paterna terra, ché dell'alta Troia<br>
    lo sperato conquisto è vana impresa.<br>
    Ammutîr tutti a queste voci, e in cupo<br>
    lungo silenzio si restâr dolenti<br>
    i figli degli Achei. Lo ruppe alfine<br>
    il bellicoso Dïomede, e disse:<br>
    Atride, al torto tuo parlar col vero<br>
    libero dir, che in libero consesso<br>
    lice ad ognun, risponderò. Tu m'odi<br>
    senza disdegno. Osasti, e fosti il primo,<br>
    alla presenza degli Achei pur dianzi<br>
    vituperarmi, e imbelle dirmi, e privo<br>
    d'ogni coraggio, e l'udîr tutti. Or io<br>
    dico a te di rimando, che se Giove<br>
    l'un ti diè de' suoi doni, l'onor sommo<br>
    dello scettro su noi, non ti concesse<br>
    l'altro più grande che lo scettro, il core.<br>
    Misero! e speri sì codardi e fiacchi,<br>
    come pur cianci, della Grecia i figli?<br>
    Se il cor ti sprona alla partenza, parti;<br>
    sono aperte le vie; le numerose<br>
    navi, che d'Argo ti seguîr, son pronte:<br>
    ma gli altri Achivi rimarran qui fermi<br>
    all'eccidio di Troia; e se pur essi<br>
    fuggiran sulle prore al patrio lido,<br>
    noi resteremo a guerreggiar; noi due<br>
    Stènelo e Dïomede, insin che giunga<br>
    il dì supremo d'Ilion; ché noi<br>
    qua ne venimmo col favor d'un Dio.<br>
    Tacque; e tutti mandâr di plauso un grido,<br>
    del Tidìde ammirando i generosi<br>
    sensi; e di Pilo il venerabil veglio<br>
    surto in piedi dicea: Nelle battaglie<br>
    forte ti mostri, o Dïomede, e vinci<br>
    di senno insieme i coetani eroi.<br>
    Né biasmar né impugnar le tue parole<br>
    potrà qui nullo degli Achei: ma pure,<br>
    benché retti e prudenti e di noi degni,<br>
    non ferîr giusto i tuoi discorsi il segno.<br>
    Giovinetto se' tu, sì che il minore<br>
    esser potresti de' miei figli. Io dunque<br>
    che di te più d'assai vecchio mi vanto,<br>
    dironne il resto, né il mio dir veruno<br>
    biasmerà, non lo stesso Agamennóne.<br>
    È senza patria, senza leggi e senza<br>
    lari chi la civile orrenda guerra<br>
    desidera. Ma giovi or della fosca<br>
    diva dell'ombre rispettar l'impero.<br>
    S'apprestino le cene, ed ogni scolta<br>
    vegli al fosso del muro, e questo sia<br>
    de' giovani il pensier. Tu, sommo Atride,<br>
    come a capo s'addice, accogli a mensa<br>
    i più provetti; e ben lo puoi, ché piene<br>
    le tende hai tu del buon lïeo che ognora<br>
    pel vasto mar ti recano veloci<br>
    l'achive prore dalle tracie viti.<br>
    Nulla all'uopo ti manca, ed al tuo cenno<br>
    tutto obbedisce. Congregati i duci,<br>
    apra ognun la sua mente, e tu seconda<br>
    il consiglio miglior, ché di consiglio<br>
    utile e saggio or fa mestier davvero.<br>
    Imminente alle navi è l'inimico,<br>
    pien di fuochi il suo campo. E chi mirarli<br>
    può senza tema? Questa fia la notte<br>
    che l'esercito perda, o lo conservi.<br>
    Disse, e tutti obbediro. Immantinente<br>
    uscîr di rilucenti armi vestite<br>
    le sentinelle. N'eran sette i duci;<br>
    il Nestoride prence Trasimede,<br>
    di Marte i figli Ascàlafo e Jalmeno,<br>
    Merïon, Dëipìro ed Afarèo<br>
    con Licomede di Creonte; e cento<br>
    giovani prodi conducea ciascuno<br>
    di lunghe picche armati. In ordinanza<br>
    si difilâr tra il fosso e il muro, e quivi<br>
    destaro i fuochi, e apposero le cene.<br>
    Nella tenda regal l'Atride intanto<br>
    convita i duci, di vivande grate<br>
    li ristaura; e sì tosto che de' cibi<br>
    e del bere in ciascun tacque il desìo,<br>
    il buon Nestorre, di cui sempre uscìa<br>
    ottimo il detto, cominciò primiero<br>
    a svolgere dal petto un suo consiglio,<br>
    e in questo saggio ragionar l'espose:<br>
    Agamennóne glorïoso Atride,<br>
    da te principio prenderan le mie<br>
    parole, e in te si finiranno, in te<br>
    di molte genti imperador, cui Giove,<br>
    per la salute de' suggetti, il carco<br>
    delle leggi commise e dello scettro.<br>
    Principalmente quindi a te conviensi<br>
    dir tua sentenza, ed ascoltar l'altrui,<br>
    e la porre ad effetto, ove da pura<br>
    coscïenza proceda, e il ben ne frutti;<br>
    ché il buon consiglio, da qualunque ei vegna,<br>
    tuo lo farai coll'eseguirlo. Io dunque<br>
    ciò che acconcio a me par, dirò palese,<br>
    né verun penserà miglior pensiero<br>
    di quel ch'io penso e mi pensai dal punto<br>
    che dalla tenda dell'irato Achille<br>
    via menasti, o gran re, la giovinetta<br>
    Brisëide, sprezzato il nostro avviso.<br>
    Ben io, lo sai, con molti e caldi preghi<br>
    ti sconfortai dall'opra: ma tu spinto<br>
    dall'altero tuo cor onta facesti<br>
    al fortissimo eroe, dagl'Immortali<br>
    stessi onorato, e il premio gli rapisti<br>
    de' suoi sudori, e ancor lo ti ritieni.<br>
    Or tempo egli è di consultar le guise<br>
    di blandirlo e piegarlo, o con eletti<br>
    doni o col dolce favellar che tocca.<br>
    Tu parli il vero, Agamennón rispose,<br>
    parli il vero pur troppo, enumerando<br>
    i miei torti, o buon vecchio. Errai, nol nego:<br>
    val molte squadre un valoroso in cui<br>
    ponga Giove il suo cor, siccome in questo<br>
    per lo cui solo onor doma gli Achei.<br>
    Ma se ascoltando un mal desìo l'offesi,<br>
    or vo' placarlo, e il presentar di molti<br>
    onorevoli doni, e a voi qui tutti<br>
    li dirò: sette tripodi, non anco<br>
    tocchi dal foco; dieci aurei talenti;<br>
    due volte tanti splendidi lebeti;<br>
    dodici velocissimi destrieri<br>
    usi nel corso a riportarmi i primi<br>
    premii, e di tanti già mi fêr l'acquisto,<br>
    che povero per certo e di ricchezze<br>
    desideroso non sarìa chi tutti<br>
    li possedesse. Donerogli in oltre<br>
    di suprema beltà sette captive<br>
    lesbie donzelle a meraviglia sperte<br>
    nell'opre di Minerva, e da me stesso<br>
    trascelte il dì che Lesbo ei prese. A queste<br>
    aggiungo la rapita a lui poc'anzi<br>
    Brisëide, e farò giuro solenne<br>
    ch'unqua il suo letto non calcai. Ciò tutto<br>
    senza indugio fia pronto. Ove gli Dei<br>
    ne concedano poscia il porre al fondo<br>
    la troiana città, primiero ei vada,<br>
    nel partir delle spoglie, a ricolmarsi<br>
    d'oro e bronzo le navi, e si trascelga<br>
    venti bei corpi di dardanie donne<br>
    dopo l'argiva Elèna le più belle.<br>
    Di più: se d'Argo riveder n'è dato<br>
    le care sponde, ei genero sarammi<br>
    onorato e diletto al par d'Oreste,<br>
    ch'unico germe a me del miglior sesso<br>
    ivi s'edùca alle dovizie in seno.<br>
    Ho di tre figlie nella reggia il fiore,<br>
    Crisotemi, Laòdice, Ifianassa.<br>
    Qual più d'esse il talenta a sposa ei prenda<br>
    senza dotarla, ed a Pelèo la meni.<br>
    Doterolla io medesmo, e di tal dote<br>
    qual non s'ebbe giammai altra donzella:<br>
    sette città, Cardàmile ed Enòpe,<br>
    le liete di bei prati Ira ed Antèa,<br>
    l'inclita Fere, Epèa la bella, e Pèdaso<br>
    d'alme viti feconda: elle son poste<br>
    tutte quante sul mar verso il confine<br>
    dell'arenosa Pilo, e dense tutte<br>
    di cittadini che di greggi e mandre<br>
    ricchissimi, co' doni al par d'un Dio<br>
    l'onoreranno, e di tributi opimi<br>
    faran bello il suo scettro. Ecco di quanto<br>
    gli farò dono se depor vuol l'ira.<br>
    Placar si lasci: inesorato è il solo<br>
    Pluto, e per questo il più abborrito iddio.<br>
    Rammenti ancora che di grado e d'anni<br>
    io gli vo sopra; lo rammenti, e ceda.<br>
    Potentissimo Atride Agamennóne,<br>
    riprese il veglio cavalier, pregiati<br>
    sono i doni che appresti al re Pelìde.<br>
    Senza dunque indugiar alla sua tenda<br>
    si mandino i legati. Io stesso, o sire,<br>
    li nomerò, né alcun mi fia ritroso:<br>
    primamente Fenice, al sommo Giove<br>
    carissimo mortale, e capo ei sia<br>
    dell'imbasciata. Il seguirà col grande<br>
    Aiace il divo Ulisse, e degli araldi<br>
    n'andran Hodio ed Eurìbate. Frattanto<br>
    date l'acqua alle mani, e comandate<br>
    alto silenzio, acciò che salga a Giove<br>
    la nostra prece, e la pietà ne svegli.<br>
    Disse; e a tutti fu caro il suo consiglio.<br>
    Dier le linfe alle mani i banditori;<br>
    lesti i donzelli coronâr di liete<br>
    spume le tazze, e le portaro in giro:<br>
    e libato e gustato a pien talento<br>
    il devoto licore, uscîr veloci<br>
    dalla tenda regal gli ambasciadori;<br>
    e molti avvisi porgea lor per via<br>
    il buon veglio, girando a ciascheduno,<br>
    principalmente di Laerte al figlio,<br>
    le parlanti pupille, e a tentar tutte<br>
    le vie gli esorta d'ammansar quel fiero.<br>
    Del risonante mar lungo la riva<br>
    avviârsi i legati, supplicando<br>
    dall'imo cor l'Enosigèo Nettunno<br>
    perché d'Achille la grand'alma ei pieghi.<br>
    Alle tende venuti ed alle navi<br>
    de' Mirmidóni, ritrovâr l'eroe<br>
    che ricreava colla cetra il core,<br>
    cetra arguta e gentil, che la traversa<br>
    avea d'argento, e spoglia era del sacco<br>
    della città d'Eezïon distrutta.<br>
    Su questa degli eroi le glorïose<br>
    geste cantando raddolcìa le cure:<br>
    Solo a rincontro gli sedea Patròclo<br>
    aspettando la fin del bellicoso<br>
    canto in silenzio riverente. Ed ecco<br>
    dall'Itaco precessi all'improvviso<br>
    avanzarsi i legati, e al suo cospetto<br>
    rispettosi sostar. Alzasi Achille<br>
    del vederli stupito, ed abbandona<br>
    colla cetra lo seggio; alzasi ei pure<br>
    di Menèzio il buon figlio, e lor porgendo<br>
    il Pelìde la man, Salvete, ei dice,<br>
    voi mi giungete assai graditi: al certo<br>
    vi trae grand'uopo: benché irato, io v'amo<br>
    sovra tutti gli Achei. - Così dicendo,<br>
    dentro la tenda interïor li guida,<br>
    in alti scanni fa sederli sopra<br>
    porporini tappeti, ed a Patròclo<br>
    che accanto gli venìa, Recami, disse,<br>
    o mio diletto, il mio maggior cratere,<br>
    e mesci del più puro, ed apparecchia<br>
    il suo nappo a ciascun: sotto il mio tetto<br>
    oggi entrâr generose anime care.<br>
    Disse; e Patròclo del suo dolce amico<br>
    alla voce obbedì. Su l'ignee vampe<br>
    concavo bronzo di gran seno ei pose,<br>
    e dentro vi tuffò di pecorella<br>
    e di scelta capretta i lombi opimi<br>
    con esso il pingue saporoso tergo<br>
    di saginato porco. Intenerite<br>
    così le carni, Automedonte in alto<br>
    le sollevava; e con forbito acciaro<br>
    acconciamente le incidea lo stesso<br>
    divino Achille, e le infiggea ne' spiedi.<br>
    Destava intanto un grande foco il figlio<br>
    di Menèzio, e conversi in viva bragia<br>
    i crepitanti rami, e già del tutto<br>
    queta la fiamma, delle brage ei fece<br>
    ardente un letto, e gli schidion vi stese;<br>
    del sacro sal gli asperse, e tolte alfine<br>
    dagli alari le carni abbrustolate<br>
    sul desco le posò; prese di pani<br>
    un nitido canestro, e su la mensa<br>
    distribuilli; ma le apposte dapi<br>
    spartìa lo stesso Achille, assiso in faccia<br>
    ad Ulisse col tergo alla parete.<br>
    Ciò fatto, ingiunse al suo diletto amico<br>
    le sacre offerte ai numi; e quei nel foco<br>
    le primizie gettò. Stesero tutti<br>
    allor le mani all'imbandito cibo.<br>
    Come fur sazi, fe' degli occhi Aiace<br>
    al buon Fenice un cotal cenno: il vide<br>
    lo scaltro Ulisse, e ricolmato il nappo,<br>
    al grande Achille propinollo, e disse:<br>
    Salve, Achille; poc'anzi entro la tenda<br>
    d'Atride, ed ora nella tua di lieto<br>
    cibo noi certo ritroviam dovizia;<br>
    ma chi di cibo può sentir diletto<br>
    mentre sul capo ci veggiam pendente<br>
    un'orrenda sciagura, e sul periglio<br>
    delle navi si trema? E periranno,<br>
    se tu, sangue divin, non ti rivesti<br>
    di tua fortezza, e non ne rechi aita.<br>
    Gli orgogliosi Troiani e gli alleati<br>
    imminente all'armata e al nostro muro<br>
    han posto il campo, e mille fuochi accesi,<br>
    e fan minaccia d'avanzarsi arditi,<br>
    e le navi assalir. Giove co' lampi<br>
    del suo favor gli affida; Ettore i truci<br>
    occhi volgendo d'ogni parte, e molto<br>
    delle sue forze altero e del suo Giove,<br>
    terribilmente infuria, e non rispetta<br>
    né mortali né Dei (tanto gl'invade<br>
    furor la mente), e della nuova aurora<br>
    già le tardanze accusa, e freme, e giura<br>
    di venirne a schiantar di propria mano<br>
    delle navi gli aplustri, ed a scagliarvi<br>
    dentro le fiamme, e incenerirle tutte,<br>
    e tutti tra le vampe istupiditi<br>
    ancidere gli Achivi. Or io di forte<br>
    timor la mente contristar mi sento,<br>
    che le costui minacce avversi numi<br>
    non mandino ad effetto, e che non sia<br>
    delle Parche decreto il dover noi<br>
    lungi d'Argo perir su queste rive.<br>
    Ma tu deh! sorgi, e benché tardi, accorri<br>
    a preservar dall'inimico assalto<br>
    i desolati Achei. Se gli abbandoni,<br>
    alto cordoglio un dì n'avrai, né al danno<br>
    troverai più riparo. A tempo adunque<br>
    l'antivieni prudente, ed allontana<br>
    dall'argolica gente il giorno estremo.<br>
    Ricòrdati, mio caro, i saggi avvisi<br>
    del tuo padre Pelèo, quando di Ftia<br>
    invïotti all'Atride. Amato figlio,<br>
    (il buon vecchio dicea) Minerva e Giuno,<br>
    se fia lor grado, ti daran fortezza;<br>
    ma tu nel petto il cor superbo affrena,<br>
    ché cor più bello è il mansueto; e tienti<br>
    (onde più sempre e giovani e canuti<br>
    t'onorino gli Achei), tienti remoto<br>
    dalla feconda d'ogni mal Contesa.<br>
    Questi del veglio i bei ricordi fûro:<br>
    tu gli obblïasti. Ten sovvenga adesso,<br>
    e la trista una volta ira deponi.<br>
    Ti sarà, se lo fai, largo di cari<br>
    doni l'Atride. Nella tenda ei dianzi<br>
    l'impromessa ne fece: odili tutti.<br>
    Sette tripodi intatti, e dieci d'oro<br>
    talenti, e venti splendidi lebeti;<br>
    dodici velocissimi destrieri<br>
    usi nel corso a riportarne i primi<br>
    premii, e già tanti n'acquistâr, che brama<br>
    più di ricchezze non avrìa chi tutti<br>
    li possedesse. Ti largisce inoltre<br>
    sette d'alma beltà lesbie donzelle<br>
    d'ago esperte e di spola, e da lui stesso<br>
    per lor suprema leggiadrìa trascelte<br>
    il dì che Lesbo tu espugnavi. A queste<br>
    la figlia aggiunge di Brisèo, giurando<br>
    che intatta, o prence, la ti rende. E tutte<br>
    pronte son queste cose. Ove poi Troia<br>
    ne sia dato atterrar, tu primo andrai,<br>
    nel partir della preda, a ricolmarti<br>
    d'oro e di bronzo i tuoi navigli, e dieci<br>
    captive e dieci ti scerrai tenute<br>
    dopo l'Argiva Elèna le più belle.<br>
    Di più: se d'Argo rivedrem le rive,<br>
    tu genero sarai del grande Atride,<br>
    e in onoranza e nella copia accolto<br>
    d'ogni cara dovizia al par del suo<br>
    unico Oreste. Delle tre che il fanno<br>
    beato genitor alme fanciulle,<br>
    Crisotemi, Laòdice, Ifianassa,<br>
    prendi quale vorrai senza dotarla.<br>
    Doteralla lo stesso Agamennóne<br>
    di tanta dote e tal, ch'altra giammai<br>
    regal donzella la simìl non s'ebbe;<br>
    sette città, Cardamile ed Enòpe,<br>
    Ira, Pedaso, Antèa, Fere ed Epèa,<br>
    tutte belle marittime contrade<br>
    verso il pilio confin, tutte frequenti<br>
    d'abitatori, a cui di molte mandre<br>
    s'alza il muggito, e che di bei tributi<br>
    t'onoreranno al par d'un Dio. Ciò tutto<br>
    daratti Atride, se lo sdegno acqueti.<br>
    Ché se lui sempre e i suoi presenti abborri,<br>
    abbi almeno pietà degli altri Achei<br>
    là nelle tende costernati e chiusi,<br>
    che t'avranno qual nume, ed alle stelle<br>
    la tua gloria alzeran. Vien dunque, e spegni<br>
    questo Ettòr che furente a te si para,<br>
    e vanta che nessun di quanti Achivi<br>
    qua navigaro, di valor l'eguaglia.<br>
    Divino senno, Laerzìade Ulisse,<br>
    rispose Achille, senza velo, e quali<br>
    il cor li detta e proveralli il fatto,<br>
    m'è d'uopo palesar dell'alma i sensi,<br>
    onde cessiate di garrirmi intorno.<br>
    Odio al par della porte atre di Pluto<br>
    colui ch'altro ha sul labbro, altro nel core:<br>
    ma ben io dirò netto il mio pensiero.<br>
    Né il grande Atride Agamennón, né alcuno<br>
    me degli Achivi piegherà. Qual prezzo,<br>
    qual ricompensa delle assidue pugne?<br>
    Di chi poltrisce e di chi suda in guerra<br>
    qui s'uguaglia la sorte: il vile usurpa<br>
    l'onor del prode, e una medesma tomba<br>
    l'infingardo riceve e l'operoso.<br>
    Ed io che tanto travagliai, che a tanti<br>
    rischi di Marte la mia vita esposi,<br>
    che guadagni, per dio, che guiderdone<br>
    su gli altri ottenni? In vero il meschinello<br>
    augel son io, che d'esca i suoi provvede<br>
    piccioli implumi, e sé medesmo obblìa.<br>
    Quante, senza dar sonno alle palpèbre,<br>
    trascorse notti! quanti giorni avvolto<br>
    in sanguinose pugne ho combattuto<br>
    per le ree mogli di costor! Conquisi<br>
    guerreggiando sul mar dodici altere<br>
    cittadi; ne conquisi undici a piede<br>
    dintorno ai campi d'Ilïon; da tutte<br>
    molte asportai pregiate spoglie, e tutte<br>
    all'Atride le cessi, a lui che inerte<br>
    rimasto indietro, nell'avare navi<br>
    le ricevea superbo, e dividendo<br>
    altrui lo peggio riserbossi il meglio;<br>
    o s'alcun dono agli altri duci ei fenne,<br>
    nol si ritolse almeno. Io sol del mio<br>
    premio fui spoglio, io solo; egli la donna<br>
    del mio cor si ritiene, e ne gioisce.<br>
    A che mai questa degli Achei co' Teucri<br>
    cotanta guerra? a che raccolse Atride<br>
    qui tant'armi? Non forse per la bella<br>
    Elena? Ma l'amor delle consorti<br>
    tocca egli forse il cor de' soli Atridi?<br>
    Ogni buono, ogni saggio ama la sua,<br>
    e tienla in pregio, siccom'io costei<br>
    carissima al mio cor, quantunque ancella.<br>
    Or ch'egli dalle man la mi rapìo<br>
    con fatto iniquo, di piegar non tenti<br>
    me da sue frodi ammaestrato assai.<br>
    Teco, Ulisse, e co' suoi re tanti ei dunque<br>
    consulti il modo di sottrar l'armata<br>
    alle fiamme nemiche. E quale ha d'uopo<br>
    ei del mio braccio? Senza me già fece<br>
    di gran cose. Innalzato ha un alto muro,<br>
    lungo il muro ha scavato un largo e cupo<br>
    fosso, e nel fosso un gran palizzo infisse.<br>
    Mirabil opra! che dal fiero Ettorre<br>
    nol fa sicuro ancor, da quell'Ettorre<br>
    che, mentre io parvi fra gli Achei, scostarsi<br>
    non ardìa dalle mura, o non giugnea<br>
    che sino al faggio delle porte Scee.<br>
    Sola una volta ei là m'attese, e a stento<br>
    poté sottrarsi all'asta mia. Ma nullo<br>
    più conflitto vogl'io con quel guerriero,<br>
    nullo: e offerti dimani al sommo Giove<br>
    e agli altri numi i sacrifici, e tratte<br>
    tutte nel mare le mie carche navi,<br>
    sì, dimani vedrai, se te ne cale,<br>
    coll'aurora spiegar sull'Ellesponto<br>
    i miei legni le vele, ed esultanti<br>
    tutte di lieti remator le sponde.<br>
    Se di prospero corso il buon Nettunno<br>
    cortese mi sarà, la terza luce<br>
    di Ftia porrammi su la dolce riva.<br>
    Ivi molta lasciai propria ricchezza<br>
    qua venendo in mal punto, ivi molt'altra<br>
    ne reco in oro, e in fulvo rame, e in terso<br>
    splendido ferro e in eleganti donne,<br>
    tutto tesoro a me sortito. Il solo<br>
    premio ne manca che mi diè l'Atride,<br>
    e re villano mel ritolse ei poscia.<br>
    Torna dunque all'ingrato, e gli riporta<br>
    tutto che dico, e a tutti in faccia, ond'anco<br>
    negli altri Achei si svegli una giust'ira<br>
    e un avvisato diffidar dell'arti<br>
    di quel franco impudente, che pur tale<br>
    non ardirebbe di mirarmi in fronte.<br>
    Digli che a parte non verrò giammai<br>
    né di fatto con lui né di consiglio;<br>
    che mi deluse; che mi fece oltraggio;<br>
    che gli basti l'aver tanto potuto<br>
    sola una volta, e che mal fonda in vane<br>
    ciance la speme d'un secondo inganno.<br>
    Digli che senza più turbarmi corra<br>
    alla ruina a cui l'incalza Giove<br>
    che di senno il privò: digli che abborro<br>
    suoi doni, e spregio come vil mancipio<br>
    il donator. Né s'egli e dieci e venti<br>
    volte gli addoppii, né se tutto ei m'offra<br>
    ciò ch'or possiede, e ciò ch'un dì venirgli<br>
    potrìa d'altronde, e quante entran ricchezze<br>
    in Orcomèno e nell'egizia Tebe<br>
    per le cento sue porte e li dugento<br>
    aurighi co' lor carri a ciascheduna;<br>
    mi fosse ei largo di tant'oro alfine<br>
    quanto di sabbia e polve si calpesta,<br>
    né così pur si speri Agamennóne<br>
    la mia mente inchinar prima che tutto<br>
    pagato ei m'abbia dell'offesa il fio.<br>
    Non vo' la figlia di costui. Foss'ella<br>
    pari a Minerva nell'ingegno, e il vanto<br>
    di beltà contendesse a Citerea,<br>
    non prenderolla in mia consorte io mai.<br>
    Serbila ad altro Acheo che al grand'Atride<br>
    più di grado s'adegui e di possanza.<br>
    A me, se salvo raddurranmi i numi<br>
    al patrio tetto, a me scerrà lo stesso<br>
    Pelèo lo sposa. Han molte Ellade e Ftia<br>
    figlie di regi assai possenti: e quale<br>
    di lor vorrò, legittima e diletta<br>
    moglie farolla, e mi godrò con essa<br>
    nella pace, a cui stanco il cor sospira,<br>
    il paterno retaggio. E parmi in vero<br>
    che di mia vita non pareggi il prezzo<br>
    né tutta l'opulenza in Ilio accolta<br>
    pria della giunta degli Achei, né quanto<br>
    tesor si chiude nel marmoreo templo<br>
    del saettante Apollo in sul petroso<br>
    balzo di Pito. Racquistar si ponno<br>
    e tripodi e cavalli e armenti e greggi;<br>
    ma l'alma, che passò del labbro il varco,<br>
    chi la racquista? chi del freddo petto<br>
    la riconduce a ravvivar la fiamma?<br>
    Meco io porto (la Dea madre mel dice)<br>
    doppio fato di morte. Se qui resto<br>
    a pugnar sotto Troia, al patrio lido<br>
    m'è tolto il ritornar, ma d'immortale<br>
    gloria l'acquisto mi farò. Se riedo<br>
    al dolce suol natìo, perdo la bella<br>
    gloria, ma il fiore de' miei dì non fia<br>
    tronco da morte innanzi tempo, ed io<br>
    lieta godrommi e dïuturna vita.<br>
    Questa m'eleggo, e gli altri tutti esorto<br>
    a rimbarcarsi e abbandonar di Troia<br>
    l'impossibil conquista. Il Dio de' tuoni<br>
    su lei stese la mano, e rincorârsi<br>
    i suoi guerrieri. Itene adunque, e come<br>
    di legati è dover, le mie risposte<br>
    ai prenci achivi riferendo, dite<br>
    che a preservar le navi e il campo argivo<br>
    lor fa mestiero ruminar novello<br>
    miglior partito, ché il già preso è vano.<br>
    Inesorata è l'ira mia. Fenice<br>
    qui rimanga e riposi: al nuovo giorno<br>
    seguirammi, se il vuole, alla diletta<br>
    patria. Di forza nol trarrò giammai.<br>
    Disse: e l'alto parlare e l'aspro niego<br>
    tutti li fece sbalorditi e muti.<br>
    Ruppe alfin quel silenzio il cavaliero<br>
    veglio Fenice, e sul destin tremando<br>
    delle argoliche navi, ed ai sospiri<br>
    mescendo i pianti, così prese a dire:<br>
    Se in tuo pensiero è fissa, inclito Achille,<br>
    la tua partenza, se nell'ira immoto<br>
    di niuna guisa allontanar non vuoi<br>
    gli ostili incendii dalla classe achea,<br>
    come, ahi come poss'io, diletto figlio,<br>
    qui restar senza te? Teco mandommi<br>
    il tuo canuto genitor Pelèo<br>
    quel giorno che all'Atride Agamennóne<br>
    invïotti da Ftia, fanciullo ancora<br>
    dell'arte ignaro dell'acerba guerra,<br>
    e dell'arte del dir che fama acquista.<br>
    Quindi ei teco spedimmi, onde di questi<br>
    studi erudirti, e farmi a te nell'opre<br>
    della lingua maestro e della mano.<br>
    A niun conto vorrei dunque, mio caro,<br>
    dispiccarmi da te, no, s'anco un Dio,<br>
    rasa la mia vecchiezza, mi prometta<br>
    rinverdir le mie membra, e ritornarmi<br>
    giovinetto qual era allor che il suolo<br>
    d'Ellade abbandonai, l'ira fuggendo<br>
    e un atroce imprecar del padre mio<br>
    Amintore d'Orméno. Era di questa<br>
    ira cagione un'avvenente druda<br>
    ch'egli, sprezzata la consorte, amava<br>
    follemente. Abbracciò le mie ginocchia<br>
    la tradita mia madre, e supplicommi<br>
    di mischiarmi in amor colla rivale,<br>
    e porle in odio il vecchio amante. Il feci.<br>
    Reso accorto di questo il genitore,<br>
    mi maledisse, ed invocò sul mio<br>
    capo l'orrendi Eumenidi, pregando<br>
    che mai concesso non mi fosse il porre<br>
    sul suo ginocchio un figlio mio. L'udiro<br>
    il sotterraneo Giove e la spietata<br>
    Proserpina, e il feral voto fu pieno.<br>
    Carco allor della sacra ira del padre,<br>
    non mi sofferse il cor di più restarmi<br>
    nelle case paterne. E servi e amici<br>
    e congiunti mi fean con caldi preghi<br>
    dolce ritegno, ed in allegre mense<br>
    stornar volendo il mio pensier, si diero<br>
    a far macco d'agnelle e di torelli,<br>
    a rosolar sul foco i saginati<br>
    lombi suìni, a tracannar del veglio<br>
    l'anfore in serbo. Nove notti al fianco<br>
    mi fur essi così con veglie alterne<br>
    e con perpetui fuochi, un sotto il portico<br>
    del ben chiuso cortil, l'altro alle soglie<br>
    della mia stanza nell'andron. Ma quando<br>
    della decima notte il buio venne,<br>
    l'uscio sconfissi, e della stanza evaso<br>
    varcai d'un salto della corte il muro,<br>
    né de' custodi alcun né dell'ancelle<br>
    di mia fuga s'avvide. Errai gran pezza<br>
    per l'ellade contrada, e giunto ai campi<br>
    della feconda pecorosa Ftia,<br>
    trassi al cospetto di Pelèo. M'accolse<br>
    lietamente il buon sire, e mi dilesse<br>
    come un padre il figliuol ch'unico in largo<br>
    aver gli nasca nell'età canuta:<br>
    e di popolo molto e di molt'oro<br>
    fattomi ricco, l'ultimo confine<br>
    di Ftia mi diede ad abitar, commesso<br>
    de' Dolopi il governo alla mia cura.<br>
    Son io, divino Achille, io mi son quegli<br>
    che ti crebbi qual sei, che caramente<br>
    t'amai; né tu volevi bambinello<br>
    ir con altri alla mensa, né vivanda<br>
    domestica gustar, ov'io non pria<br>
    adagiato t'avessi e carezzato<br>
    su' miei ginocchi, minuzzando il cibo,<br>
    e porgendo la beva che dal labbro<br>
    infantil traboccando a me sovente<br>
    irrigava sul petto il vestimento.<br>
    Così molto soffersi a tua cagione,<br>
    e consolava le mie pene il dolce<br>
    pensier che, i numi a me negando un figlio<br>
    generato da me, tu mi saresti<br>
    tal per amore divenuto, e tale<br>
    m'avresti salvo un dì da ria sciagura.<br>
    Doma dunque, cor mio, doma l'altero<br>
    tuo spirto: disconviene una spietata<br>
    anima a te che rassomigli i numi:<br>
    ché i numi stessi, sì di noi più grandi<br>
    d'onor, di forza, di virtù, son miti;<br>
    e con vittime e voti e libamenti<br>
    e odorosi olocausti il supplicante<br>
    mortal li placa nell'error caduto.<br>
    Perocché del gran Giove alme figliuole<br>
    son le Preghiere che dal pianto fatte<br>
    rugose e losche con incerto passo<br>
    van dietro ad Ate ad emendarla intese.<br>
    Vigorosa di piè questa nocente<br>
    forte Dea le precorre, e discorrendo<br>
    la terra tutta l'uman germe offende.<br>
    Esse van dopo, e degli offesi han cura.<br>
    Chi dispettoso queste Dee riceve,<br>
    ne va colmo di beni ed esaudito;<br>
    chi pertinace le respinge indietro,<br>
    ne spermenta lo sdegno. Esse del padre<br>
    si presentano al trono, e gli fan prego<br>
    ch'Ate ratta inseguisca, e al fio suggetti<br>
    l'inesorato che al pregar fu sordo.<br>
    Trovin dunque di Giove oggi le figlie<br>
    appo te quell'onor ch'anco de' forti<br>
    piega le menti. Se al tuo piè di molti<br>
    doni l'offerta non mettesse Atride<br>
    coll'impromessa di molt'altri poscia,<br>
    e persistesse in suo rancor, non io<br>
    t'esorterei di por giù l'ira, e all'uopo<br>
    degli Achivi volar, comunque afflitti;<br>
    ma molti di presente egli ne porge,<br>
    ed altri poi ne profferisce, e i duci<br>
    miglior trascelti tra gli Achei t'invìa,<br>
    e a te stesso i più cari a supplicarti.<br>
    Non disprezzarne la venuta e i preghi,<br>
    onde l'ira, che pria giusta pur era,<br>
    non torni ingiusta. Degli andati eroi<br>
    somma laude fu questa, allor che grave<br>
    li possedea corruccio, alle preghiere<br>
    placarsi, né sdegnar supplici doni.<br>
    Opportuno sovviemmi un fatto antico,<br>
    che quale avvenne io qui fra tutti amici<br>
    narrerò. Combattean ferocemente<br>
    con gli Etòli i Cureti anzi alle mura<br>
    di Calidone, ad espugnarla questi,<br>
    a difenderla quelli; e gli uni e gli altri,<br>
    gente d'alto valor, con mutue stragi<br>
    si distruggean. Commossa avea tal guerra<br>
    di Dïana uno sdegno, e del suo sdegno<br>
    fu la cagione Enèo che, de' suoi campi<br>
    terminata la messe, e offerti ai numi<br>
    i consueti sacrifici, sola<br>
    (fosse spregio od obblìo) lasciato avea<br>
    senza offerte la Diva. Ella di questo<br>
    altamente adirata un fero spinse<br>
    cinghial d'Enèo ne' campi, che tremendo<br>
    tutte atterrava col fulmineo dente<br>
    le fruttifere piante. Il forte Enìde<br>
    Meleagro alla fin, dalle propinque<br>
    città raccolto molto nerbo avendo<br>
    di cacciatori e cani, a morte il mise;<br>
    né minor forza si chiedea: tant'era<br>
    smisurata la belva, e tanti al rogo<br>
    n'avea sospinti. Ma la Dea pel teschio<br>
    e per la pelle dell'irsuta fera<br>
    tra i Cureti e gli Etòli una gran lite<br>
    suscitò. Finché in campo il bellicoso<br>
    Meleagro comparve, andâr disfatti,<br>
    benché molti, i Cureti, e approssimarse<br>
    unqua alle mura non potean. Ma l'ira,<br>
    che anche i più saggi invade, il petto accese<br>
    di Meleagro, e la destò la madre<br>
    Altèa che, forte pe' fratelli uccisi<br>
    crucciosa, il figlio maledisse, e il suolo<br>
    colle man percotendo inginocchiata<br>
    e forsennata con orrendi preghi<br>
    di gran pianto confusi il negro Pluto<br>
    supplicava e la rigida mogliera<br>
    di dar morte all'eroe: né dal profondo<br>
    orco fu sorda l'implacata Erinni.<br>
    Del materno furor sdegnato il figlio<br>
    lungi dall'armi si ritrasse in braccio<br>
    alla bella consorte Cleopatra,<br>
    di Marpissa Evenina e del possente<br>
    Ida figliuola, di quell'Ida io dico<br>
    che tra' guerrieri de' suoi tempi il grido<br>
    di fortissimo avea, tanto che contra<br>
    lo stesso Apollo per la tolta ninfa<br>
    ardì l'arco impugnar. Mutato poscia<br>
    di Cleopatra il nome, i genitori<br>
    la chiamaro Alcïon, perché simìle<br>
    alla mesta Alcïon gemea la madre<br>
    quando rapilla il saettante Iddio.<br>
    Con gran furore intanto eran le porte<br>
    di Calidone e le turrite mura<br>
    combattute e percosse. Eletta schiera<br>
    di venerandi vegli e sacerdoti<br>
    a Meleagro deputati il prega<br>
    di venir, di respingere il nemico,<br>
    a sua scelta offerendo di cinquanta<br>
    iugeri il dono, del miglior terreno<br>
    di tutto il caledonio almo paese,<br>
    parte alle viti acconcio e parte al solco.<br>
    Molto egli pure il genitor lo prega,<br>
    dell'adirato figlio alle sublimi<br>
    soglie traendo il senil fianco, e in voce<br>
    supplicante del talamo picchiando<br>
    alle sbarrate porte. Anche le suore,<br>
    anche la madre già pentita orando<br>
    chiedean mercede; ed ei più fermo ognora<br>
    la ricusava. Accorsero gli amici<br>
    i più cari e diletti; e su quel core<br>
    nulla poteva degli amici il prego:<br>
    finché le porte da sonori e spessi<br>
    colpi battute, lo fêr certo alfine<br>
    che scalate i Cureti avean le mura,<br>
    e messo il foco alla città. Piangente<br>
    la sua bella consorte allor si fece<br>
    a deprecarlo, ed alla mente tutti<br>
    d'una presa città gli orrendi mali<br>
    gli dipinse: trafitti i cittadini,<br>
    arse le case, ed in catene i figli<br>
    strascinati e le spose. Si commosse<br>
    all'atroce pensier l'alma superba,<br>
    prese l'armi, volò, vinse, e gli Etòli<br>
    salvò; ma solo dal suo cor sospinto.<br>
    Quindi alcun dono non ottenne, e il tardo<br>
    beneficio rimase inonorato.<br>
    Non imitar cotesto esempio, o figlio,<br>
    né vi ti spinga demone maligno:<br>
    ché il soccorso indugiar, finché le navi<br>
    s'incendano, maggior onta sarìa.<br>
    Vieni, imita gli Dei, gli offerti doni<br>
    non disdegnar. Se li dispregi, e poscia<br>
    volontario combatti, egual non fia,<br>
    benché ritorni vincitor, l'onore.<br>
    Qui tacque il veglio, e brevemente Achille<br>
    in questi detti replicò: Fenice,<br>
    caro alunno di Giove, ed a me caro<br>
    padre, di questo onor non ho bisogno.<br>
    L'onor ch'io cerco mi verrà da Giove,<br>
    e qui pure davanti a queste antenne<br>
    l'avrò fin che vitale aura mi spiri,<br>
    fin che il piè mi sorregga. Altra or vo' dirti<br>
    cosa che in mente riporrai. Per farti<br>
    grato all'Atride non venir con pianti<br>
    né con lagni a turbarmi il cor più mai.<br>
    Non amar contra il giusto il mio nemico,<br>
    se l'amor mio t'è caro, e meco offendi<br>
    chi m'offende, ché questo ti sta meglio.<br>
    Del mio regno partecipa, e diviso<br>
    sia teco ogni onor mio. Riporteranno<br>
    questi le mie risposte, e tu qui dormi<br>
    sovra morbido letto. Al nuovo sole<br>
    consulterem se starci, o andar si debba.<br>
    Disse; e a Patròclo fe' degli occhi un cenno<br>
    d'allestire al buon veglio un colmo letto,<br>
    onde gli altri a lasciar tosto la tenda<br>
    volgessero il pensiero. In questo mezzo<br>
    vòlto ad Ulisse il gran Telamonìde,<br>
    Partiam, diss'egli, ché per questa via<br>
    parmi che vano il ragionar rïesca.<br>
    Benché ingrata, n'è forza il recar pronti<br>
    la risposta agli Achei, che impazïenti,<br>
    e forse ancora in assemblea seduti<br>
    l'attendono. Feroce alma superba<br>
    chiude Achille nel petto: indegnamente<br>
    l'amistà de' compagni egli calpesta,<br>
    né ricorda l'onor che gli rendemmo<br>
    su gli altri tutti. Dispietato! Il prezzo<br>
    qualcuno accetta dell'ucciso figlio,<br>
    o del fratello; e l'uccisor, pagata<br>
    del suo fallo la pena, in una stessa<br>
    città dimora col placato offeso.<br>
    Ma inesorata ed indomata è l'ira<br>
    che a te pose nel petto un dio nemico;<br>
    per chi? per una donzelletta! e sette<br>
    noi te n'offriamo a maraviglia belle,<br>
    e molt'altre più cose. Or via, rivesti<br>
    cor benigno una volta. Abbi rispetto<br>
    ai santi dritti dell'ospizio almeno,<br>
    ch'ospiti tuoi noi siamo, e dal consesso<br>
    degli Achei ne venimmo, a te fra tutti<br>
    i più cari ed amici. - Illustre figlio<br>
    di Telamone, gli rispose Achille,<br>
    ottimo io sento il tuo parlar; ma l'ira<br>
    mi rigonfia qualor penso a colui<br>
    che in mezzo degli Achei mi vilipese<br>
    come un vil vagabondo. Andate, e netta<br>
    la risposta ridite. Alcun pensiero<br>
    non tenterammi di pugnar, se prima<br>
    il Prïamìde bellicoso Ettorre<br>
    fino al quartier de' Mirmidoni il foco<br>
    e la strage non porti. Ov'egli ardisca<br>
    assalir questa tenda e questa nave,<br>
    saprò la furia rintuzzarne, io spero.<br>
    Sì disse; e quegli, alzato il nappo e fatta<br>
    la libagion, partîrsi; e taciturno<br>
    li precedeva di Laerte il figlio.<br>
    A' suoi sergenti intanto ed all'ancelle<br>
    Patroclo impone d'apprestar veloci<br>
    soffice letto al buon Fenice; e pronte<br>
    quelle obbedendo steser d'agnelline<br>
    pelli uno strato, vi spiegâr di sopra<br>
    di finissimo lino una sottile<br>
    candida tela, e su la tela un'ampia<br>
    purpurea coltre; e qui ravvolto il vecchio<br>
    aspettando l'aurora si riposa.<br>
    Nel chiuso fondo della tenda ei pure<br>
    ritirossi il Pelìde, ed al suo fianco<br>
    lesbia fanciulla di Forbante figlia<br>
    si corcò la gentil Dïomedea.<br>
    Dormì Patròclo in altra parte, e a lato<br>
    Ifi gli giacque, un'elegante schiava<br>
    che il Pelìde donògli il dì che l'alta<br>
    Sciro egli prese d'Enïeo cittade.<br>
    Giunti i legati al padiglion d'Atride,<br>
    sursero tutti e con aurate tazze<br>
    e affollate dimande i prenci achivi<br>
    gli accolsero. Primiero interrogolli<br>
    il re de' forti Agamennón: Preclaro<br>
    della Grecia splendor, inclito Ulisse,<br>
    parla: vuol egli dalle fiamme ostili<br>
    servar l'armata? o d'ira ancor ripieno<br>
    il cor superbo, di venir ricusa?<br>
    Glorïoso signor, rispose il saggio<br>
    di Laerte figliuol, non che gli sdegni<br>
    ammorzar, li raccende egli più sempre,<br>
    e te dispregia e i tuoi presenti, e dice<br>
    che del come salvar le navi e il campo<br>
    co' duci achivi ti consulti. Aggiunse<br>
    poi la minaccia, che il novello sole<br>
    varar vedrallo le sue navi; e gli altri<br>
    a rimbarcarsi esorta, ché dell'alto<br>
    Ilio l'occaso non vedrem, dic'egli,<br>
    giammai: la mano del Tonante il copre,<br>
    e rincorârsi i Teucri. Ecco i suoi sensi,<br>
    che questi a me consorti, il grande Aiace<br>
    e i saggi araldi confermar ti ponno.<br>
    Il vegliardo Fenice è là rimasto<br>
    per suo cenno a dormir, onde dimani<br>
    seguitarlo, se il vuole, al patrio lido:<br>
    non farà forza al suo voler, se il niega.<br>
    D'alto stupor percossi alla feroce<br>
    risposta, tutti ammutoliro i duci,<br>
    e lunga pezza taciturni e mesti<br>
    si restâr. Finalmente in questi detti<br>
    proruppe il fiero Dïomede: Eccelso<br>
    sire de' prodi, glorïoso Atride,<br>
    non avessi tu mai né supplicato<br>
    né fatta offerta di cotanti doni<br>
    all'altero Pelìde. Era superbo<br>
    egli già per se stesso; or tu n'hai fatto<br>
    montar l'orgoglio più d'assai. Ma vada,<br>
    o rimanga, di lui non più parole.<br>
    Lasciam che il proprio genio, o qualche iddio<br>
    lo ridesti alla pugna. Or secondiamo<br>
    tutti il mio dir. Di cibo e di lïeo,<br>
    fonte d'ogni vigor, vi ristorate,<br>
    e nel sonno immergete ogni pensiero.<br>
    Tosto che schiuda del mattin le porte<br>
    il roseo dito della bella Aurora,<br>
    metti in punto, o gran re, fanti e cavalli<br>
    nanzi alle navi, e a ben pugnar gl'istiga,<br>
    e combatti tu stesso alla lor testa.<br>
    Disse, e tutti applaudîr lodando a cielo<br>
    l'alto parlar di Dïomede i regi;<br>
    e fatti i libamenti, alla sua tenda<br>
    s'incamminò ciascuno. Ivi le stanche<br>
    membra accolser del sonno il dolce dono.</p>
    <hr>
    <table border="0" width="100%">
      <tr>
        <td width="25%" align="center"><a href="#alto"><img src="alto.gif" alt="Inizio pagina" border="0" WIDTH="44" HEIGHT="43"></a><br>
        <font size="1">inizio pagina</font></td>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade08.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade10.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    </td>
  </tr>
</table>
</center></div>
</body>
</html>
