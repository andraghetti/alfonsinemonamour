<!-- saved from url=(0022)http://internet.e-mail -->
<html>

<head>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 3.0">
<title>Iliade - Libro Decimosesto</title>
</head>

<body bgcolor="#FFFFFF" style="font-family: Arial, Helvetica">
<div align="center"><center>

<table border="0" cellpadding="0" cellspacing="0" width="600">
  <tr>
    <td><p align="center"><a name="alto"></a><a href="index.htm"><img src="titolo.gif" alt="Iliade di Omero" border="0" WIDTH="280" HEIGHT="133"></a><br>
    <font size="1">un clic sull'immagine per tornare alla copertina</font></p>
    <p align="center">traduzione di <strong>Vincenzo Monti</strong></p>
    <table border="0" width="100%">
      <tr>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade15.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade17.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    <hr>
    <b><p ALIGN="CENTER"></b><font size="5"><strong>Libro Decimosesto</strong></font></p>
    <p align="center">E così questi combattean la nave.<br>
    Presentossi davanti al fiero Achille<br>
    Patroclo intanto un caldo rio versando<br>
    di lagrime, siccome onda di cupo<br>
    fonte che in brune polle si devolve<br>
    da rupe alpestre. Riguardollo, e n'ebbe<br>
    pietà il guerriero piè-veloce, e disse:<br>
    Perché piangi, Patròclo? Bamboletta<br>
    sembri che dietro alla madre correndo<br>
    torla in braccio la prega, e la rattiene<br>
    attaccata alla gonna, ed i suoi passi<br>
    impedendo piangente la riguarda<br>
    finch'ella al petto la raccolga. Or donde<br>
    questo imbelle tuo pianto? Ai Mirmidóni<br>
    o a me medesmo d'una ria novella<br>
    sei forse annunziator? Forse di Ftia<br>
    la ti giunse segreta? E pur la fama<br>
    vivo ne dice ancor Menèzio, e vivo<br>
    tra i Mirmidón l'Eàcide Pelèo,<br>
    d'ambo i quali d'assai grave a noi fôra<br>
    certo la morte. O per gli Achei tu forse<br>
    le tue lagrime versi, e li compiagni<br>
    là tra le fiamme delle navi ancisi,<br>
    e dell'onta puniti che mi fêro?<br>
    Parla, m'apri il tuo duol, meco il dividi.<br>
    E tu dal cor rompendo alto un sospiro<br>
    così, Patròclo, rispondesti: O Achille,<br>
    o degli Achei fortissimo Pelìde,<br>
    non ti sdegnar del mio pianto. Lo chiede<br>
    degli Achei l'empio fato. Oimè, che quanti<br>
    eran dianzi i miglior, tutti alle navi<br>
    giaccion feriti, quale di saetta,<br>
    qual di fendente. Di saetta il forte<br>
    Tidìde Dïomede, e di fendente<br>
    l'inclito Ulisse e Agamennón; trafitta<br>
    ei pur di freccia Eurìpilo ha la coscia.<br>
    Intorno a lor di farmaci molt'opra<br>
    fan le mediche mani, e le ferite<br>
    ristorando ne vanno. E tu resisti<br>
    inesorato ancora? O Achille! oh mai<br>
    non mi s'appigli al cor, pari alla tua,<br>
    l'ira, o funesto valoroso! E s'oggi<br>
    sottrar nieghi gli Achivi a morte indegna,<br>
    chi fia che poscia da te speri aita?<br>
    Crudel! né padre a te Pelèo, né madre<br>
    Tetide fu: te il negro mare o il fianco<br>
    partorì delle rupi, e tu rinserri<br>
    cuor di rupe nel sen. Se doloroso<br>
    ti turba un qualche oracolo la mente;<br>
    se di Giove alcun cenno a te la madre<br>
    veneranda recò, me tosto almeno<br>
    invìa nel campo; e al mio comando i forti<br>
    Mirmidoni concedi, ond'io, se puossi,<br>
    qualche raggio di speme ai travagliati<br>
    compagni apporti. E questo ancor mi assenti,<br>
    ch'io, delle tue coperto armi le spalle,<br>
    m'appresenti al nemico, onde ingannato<br>
    dalla sembianza, in me comparso ei creda<br>
    lo stesso Achille, e fugga, e l'abbattuto<br>
    Acheo respiri. Nella pugna è spesso<br>
    una via di salute un sol respiro;<br>
    e noi di forze intégri agevolmente<br>
    ricaccerem la stanca oste alle mura<br>
    dalle navi respinta e dalle tende.<br>
    Così l'eroe pregò. Folle! ché morte<br>
    perorava a se stesso e reo destino.<br>
    E a lui gemendo di corruccio Achille:<br>
    Che dicesti, o Patròclo? In questo petto<br>
    terror d'udite profezie non passa,<br>
    né di Giove alcun cenno a me la diva<br>
    madre recò. Ma il cor mi rode acerba<br>
    doglia in pensando che rapirmi il mio<br>
    un mio pari s'ardisce, e del concesso<br>
    premio spogliarmi prepotente. È questo,<br>
    questo il tormento, il dispetto, la rabbia<br>
    onde l'alma è angosciata. Una donzella<br>
    di valor ricompensa, a me prescelta<br>
    da tutto il campo, e da me pria coll'asta<br>
    conquistata per mezzo alla ruina<br>
    di munita città, questa alle mie<br>
    mani ha ritolta l'orgoglioso Atride,<br>
    come a vil vagabondo. Ma le andate<br>
    cose sien poste nell'obblìo; ché l'ira<br>
    viver non debbe eterna. Io certo avea<br>
    fatto un severo nel mio cor decreto<br>
    di non porla, se prima non giugnesse<br>
    alle mie navi de' pugnanti il grido<br>
    e la pugna. Ma tu le mie ti vesti<br>
    armi temute, e alla battaglia guida<br>
    i bellicosi Tessali; ché fosco<br>
    di Teucri e fiero un nugolo vegg'io<br>
    circondar già le navi, e al lido stringersi<br>
    in poco spazio i Greci, e su lor tutta<br>
    Troia versarsi, audace fatta e balda<br>
    perché vicino balenar non vede<br>
    dell'elmo mio la fronte. Oh fosse meco<br>
    stato re giusto Agamennón! Ben io<br>
    t'affermo che costoro avrìan fuggendo<br>
    de' lor corpi ricolme allor le fosse.<br>
    Or ecco che n'han chiuso essi d'assedio:<br>
    perocché nella man di Dïomede,<br>
    a tener lunge dagli Achei la morte,<br>
    l'asta più non infuria, né d'Atride<br>
    la voce ascolto io più dall'abborrita<br>
    bocca scoppiante; ma sol quella intorno<br>
    dell'omicida Ettorre mi rimbomba<br>
    animante i Troiani. E questi alzando<br>
    liete grida guerriere il campo tutto<br>
    tengon già vincitori. E nondimeno<br>
    va, ti scaglia animoso, e dalle navi<br>
    quella peste allontana, né patire<br>
    che le si strugga il fuoco, e ne sia tolta<br>
    del desïato ritornar la via.<br>
    Ma, quale in mente la ti pongo, avverti<br>
    de' miei detti alla somma, e m'obbedisci,<br>
    se vuoi che gloria me ne torni, e grande<br>
    dai Greci onore, e che la bella schiava<br>
    con doni eletti alfin mi sia renduta.<br>
    Cacciati i Teucri, fa ritorno: e s'anco<br>
    l'altitonante di Giunon marito<br>
    ti prometta vittoria, incauta brama<br>
    di pugnar senza me con quei gagliardi<br>
    non ti seduca, né voler ch'io colga<br>
    di ciò vergogna e disonor: né spinto<br>
    dall'ardor della pugna alle fatali<br>
    dardanie mura avvicinar le schiere<br>
    della strage de' Teucri insuperbito;<br>
    onde non scenda dall'Olimpo un qualche<br>
    Immortale a tuo danno. Essi son cari,<br>
    non obblïarlo, al saettante Apollo.<br>
    Posti in salvo i navili, immantinente<br>
    dunque dà volta, e lascia ambo a vicenda<br>
    struggersi i campi. Oh Giove padre! oh Pallade!<br>
    e tu di Delo arciero Iddio, deh fate<br>
    che nessun possa né Troian né Greco<br>
    schivar morte, nessuno; onde del sacro<br>
    ilïaco muro la caduta sia<br>
    di noi due soli preservati il vanto.<br>
    Mentre seguìan tra lor queste parole<br>
    Aiace omai cedea l'arena oppresso<br>
    da gran selva di strali. Rintuzzava<br>
    le sue forze il voler di Giove e il nembo<br>
    delle teucre saette. Il rilucente<br>
    elmo percosso un suon mettea che orrendo<br>
    gl'intronava le tempie, ed incessante<br>
    sovra i chiavelli il martellar cadea.<br>
    Langue spossata la sinistra spalla<br>
    dall'assiduo maneggio affaticata<br>
    del versatile scudo. E tuttavolta<br>
    né la calca premente, né de' colpi<br>
    la tempesta il potea mover di loco.<br>
    Scuotegli i fianchi più affannato e spesso<br>
    l'anelito: il sudor discorre a rivi<br>
    per le membra, né puote a niuna guisa<br>
    pigliar respiro il valoroso. Intanto<br>
    d'ogni parte l'orror cresce e il periglio.<br>
    Muse dell'alto Olimpo abitatrici,<br>
    or voi ne dite per che modo il primo<br>
    fuoco alle navi degli Achei s'apprese.<br>
    Di frassino una grave asta scotea<br>
    Aiace. A questa avvicinato Ettorre<br>
    tal trasse un colpo della grande spada<br>
    che netta la tagliò là dove al tronco<br>
    si commette la punta. Invan vibrava<br>
    il Telamònio eroe l'asta privata<br>
    della sua cima, che lontan cadendo<br>
    risonò sul terren. Raccapricciossi<br>
    il magnanimo, e vide ivi d'un nume<br>
    manifesta la man; vide che avverso<br>
    l'Altitonante del pugnar le vie<br>
    tutte gli avea precise, e decretata<br>
    de' Teucri all'armi la vittoria. Ei dunque<br>
    lunge dai dardi si ritrasse; e ratto<br>
    i Troi gittaro nella nave il foco,<br>
    che tosto le si apprese, e d'ogni lato<br>
    l'inestinguibil fiamma si diffuse.<br>
    Si batté l'anca per dolore Achille,<br>
    vista la vampa divorante; e, Sorgi,<br>
    mio Patroclo, gridò: sorgi. Alle navi<br>
    l'impeto io veggo della fiamma ostile.<br>
    Deh che il nemico non le prenda, e tutti<br>
    ne precluda gli scampi: su via, tosto<br>
    armati; ché i miei forti io ti raduno.<br>
    Disse: e Patròclo si vestìa dell'armi<br>
    folgoranti. Alle gambe primamente<br>
    i bei schinieri si ravvolse adorni<br>
    d'argentee fibbie. La corazza al petto<br>
    poscia si mise del veloce Achille<br>
    screzïata di stelle. Indi la spada<br>
    di bei chiovi d'argento aspra e lucente<br>
    dall'omero sospese. Indi lo scudo<br>
    saldo e grande imbracciò: la valorosa<br>
    fronte nell'elmo imprigionò, su cui<br>
    d'equine chiome orrendamente ondeggia<br>
    una cresta. Alfin prese, atte al suo pugno,<br>
    valide lance; ed unica d'Achille<br>
    l'asta non prese, immensa, grave e salda<br>
    cui nullo palleggiar Greco potea,<br>
    tranne il braccio achillèo: massiccia antenna<br>
    sulle cime del Pèlio un dì recisa<br>
    dal buon Chirone, ed a Pelèo donata,<br>
    perché fosse in sua man strage d'eroi.<br>
    Comanda ei quindi che i cavalli al cocchio<br>
    subito aggioghi Automedon, guerriero<br>
    cui dopo Achille rompitor di squadre<br>
    sovra ogni altro ei pregiava: ed in battaglia<br>
    nel sostener gl'impetuosi assalti<br>
    del nemico, ad Achille era il più fido.<br>
    Rotti adunque gl'indugi, Automedonte<br>
    i veloci corsieri al giogo addusse<br>
    Balio e Xanto che un vento eran nel corso,<br>
    e partoriti a Zefiro gli avea<br>
    l'Arpia Podarge un dì ch'ella pascendo<br>
    iva nel prato lungo la corrente<br>
    dell'Oceàn. Dall'una banda ei poscia<br>
    Pedaso aggiunse, corridor gentile,<br>
    cui seco Achille un dì dalla disfatta<br>
    città d'Eezïon s'avea condotto;<br>
    e quantunque mortale iva del paro<br>
    co' destrieri immortali. Intanto Achille<br>
    su e giù scorrendo per le tende, tutti<br>
    di tutto punto i Mirmidóni armava.<br>
    Quai crudivori lupi il cor ripieni<br>
    di molta gagliardia, prostrato avendo<br>
    sul monte un cervo di gran corpo e corna,<br>
    sel trangugiano a brani, e sozze a tutti<br>
    rosseggiano di sangue le mascelle:<br>
    quindi calano in branco ad una bruna<br>
    fonte a lambir colle minute lingue<br>
    il nereggiante umor, carne ruttando<br>
    mista col sangue: il cor ne' petti audaci<br>
    s'allegra, e il ventre ne va gonfio e teso:<br>
    tali dintorno al bellicoso amico<br>
    del gran Pelìde intrepidi si affollano<br>
    i mirmidonii capitani; e in mezzo<br>
    a lor s'aggira il marzïale Achille<br>
    i cavalli animando e i battaglieri.<br>
    Cinquanta eran le prore che veloci<br>
    avea condotte a Troia il caro a Giove<br>
    Tessalo prence, e carca iva ciascuna<br>
    di cinquanta guerrieri. A cinque duci<br>
    n'avea dato il comando, ed ei la somma<br>
    potestà ne tenea. Guida la prima<br>
    squadra Menèstio, scintillante il petto<br>
    di varïato usbergo. Era costui<br>
    prole di Sperchio, fiume che da Giove<br>
    l'origine vantava; e di Pelèo<br>
    la bella figlia Polidora a Sperchio<br>
    partorito l'avea, donna mortale<br>
    commista con un Dio. Ma lui la fama<br>
    nel popolo dicea prole di Boro,<br>
    di Perierèo figliuol, che tolta in moglie<br>
    l'avea solenne e di gran dote ornata.<br>
    Guidava la seconda il marzio Eudoro<br>
    generato di furto, a cui fu madre<br>
    la figlia di Filante Polimela,<br>
    danzatrice leggiadra. Innamorossi<br>
    in lei Mercurio un dì che alle cantate<br>
    danze la vide della Dea che gode<br>
    del romor delle cacce e d'aureo strale;<br>
    la vide, e della casa alle superne<br>
    stanze salito giacquesi furtivo<br>
    il pacifico Iddio colla fanciulla,<br>
    e lei fe' madre d'un illustre figlio,<br>
    d'Eudoro, egregio nella pugna al pari<br>
    che rapido nel corso. E poiché tratto<br>
    fuor l'ebbe dal materno alvo Ilitìa<br>
    curatrice de' parti, e l'almo ei vide<br>
    raggio del Sol, la genitrice al prode<br>
    Attòride Echeclèo passò consorte,<br>
    di largo dono nuzïal dotata.<br>
    Nudrì poscia il fanciullo ed allevollo<br>
    l'avo Filante con paterna cura,<br>
    e di figlio diletto in loco il tenne.<br>
    Capitan della terza era il valente<br>
    Memalide Pisandro, il più perito<br>
    de' Mirmidóni nel vibrar dell'asta<br>
    dopo il compagno del Pelìde Achille.<br>
    La quarta il veglio cavalier Fenice,<br>
    e conducea la quinta Alcimedonte,<br>
    di Laerce buon figlio. Or poiché tutti<br>
    gli ebbe schierati co' lor duci Achille,<br>
    gravi ed alte parlò queste parole:<br>
    Mirmidoni, di voi nullo mi ponga<br>
    le minacce in obblìo, che, mentre immoti<br>
    su le navi la mia ira vi tenne,<br>
    fêste a' Troiani, me accusando tutti,<br>
    e dicendo: Implacabile Pelìde,<br>
    certo di bile ti nudrìo la madre:<br>
    crudel, che tieni a lor dispetto inerti<br>
    nelle navi i tuoi prodi. A Ftia deh almeno<br>
    redir ne lascia su le nostre prore,<br>
    da che nel cor ti cadde una tant'ira.<br>
    Questi biasmi in accolta a me sovente<br>
    mormoraste, o guerrieri. Or ecco è giunto<br>
    del gran conflitto che bramaste il giorno.<br>
    All'armi adunque; e chi cuor forte in petto<br>
    si chiude, a danno de' Troiani il mostri.<br>
    Sì dicendo, destò d'ogni guerriero<br>
    e la forza e l'ardir. Strinser più densa<br>
    tosto le schiere l'ordinanza, uditi<br>
    del lor sire gli accenti. E in quella guisa<br>
    che industre architettor l'una su l'altra<br>
    le pietre ammassa, e insieme le commette<br>
    acconciamente a costruir d'eccelso<br>
    palagio la muraglia all'urto invitta<br>
    del furente aquilon: non altramente<br>
    addensati venìan gli elmi e gli scudi.<br>
    Scudo a scudo, elmo ad elmo, e uomo ad uomo<br>
    s'appoggia; e al moto delle teste vedi<br>
    l'un coll'altro toccarsi i rilucenti<br>
    cimieri e l'onda delle chiome equine:<br>
    sì de' guerrier serrate eran le file.<br>
    Iva il paro d'eroi dinanzi a tutti<br>
    Patroclo e Automedonte, ambo d'un core<br>
    e d'una brama di dar dentro ei primi.<br>
    Con altra cura intanto alla sua tenda<br>
    avvïossi il Pelìde, ed un forziere<br>
    aprì di vago lavorìo, cui Teti<br>
    gli avea riposto nella nave e colmo<br>
    di tuniche e di clamidi del vento<br>
    riparatrici, e di vellosi strati.<br>
    Quivi una tazza in serbo egli tenea<br>
    di pregiato artificio, a cui null'altro<br>
    labbro mai non attinse il rubicondo<br>
    umor del tralcio, e fuor che a Giove, ei stesso<br>
    non libava con questa ad altro iddio.<br>
    Fuor la trasse dell'arca, e con lo zolfo<br>
    la purgò primamente: indi alla schietta<br>
    corrente la lavò. Lavossi ei pure<br>
    le mani, e il vino rosseggiante attinse.<br>
    Ritto poscia nel mezzo al suo recinto<br>
    libando, e gli occhi sollevando al cielo,<br>
    a Giove, che il vedea, fe' questo prego:<br>
    Dio che lungi fra' tuoni hai posto il trono,<br>
    Giove Pelasgo, regnator dell'alta<br>
    agghiacciata Dodona, ove gli austeri<br>
    Selli che han l'are a te sacrate in cura,<br>
    d'ogni lavacro schivi al fianco letto<br>
    fan del nudo terreno, i voti miei<br>
    già tu benigno un'altra volta udisti,<br>
    e dalle piaghe degli Achei vendetta<br>
    dell'onor mio prendesti. Or tu pur questa<br>
    fïata, o padre, le mie preci adempi.<br>
    Io qui fermo mi resto appo le navi;<br>
    ma in mia vece alla pugna ecco spedisco<br>
    con molti prodi il mio diletto amico.<br>
    Deh vittoria gl'invìa, tonante Iddio,<br>
    l'ardir gli afforza in petto, onde s'avvegga<br>
    Ettore se pugnar sappia pur solo<br>
    il mio compagno, o allor soltanto invitta<br>
    la sua destra infierir, quando al tremendo<br>
    lavor di Marte lo conduce Achille.<br>
    Ma dalle navi achee lungi rimosso<br>
    l'ostil furore, a me deh tosto il torna<br>
    con tutte l'armi e co' suoi forti illeso.<br>
    Sì disse orando, e il sapiente Giove<br>
    parte del prego udì, parte ne sperse.<br>
    Udì che dalle navi alfin respinta<br>
    fosse la pugna, e non udì che salvo<br>
    dalla pugna tornasse il caro amico.<br>
    Libato a Giove e supplicato, Achille<br>
    rïentrò, rinserrò nell'arca il sacro<br>
    nappo: e di nuovo della tenda uscito<br>
    ritto all'ingresso si fermò bramoso<br>
    di mirar de' Troiani e degli Achei<br>
    la terribile mischia. E questi al cenno<br>
    dell'ardito Patròclo in ordinati<br>
    squadroni, e tutti di gran cor precinti<br>
    già piombano su i Teucri, e si dispiccano<br>
    come rabide vespe, entro i lor nidi<br>
    lungo la strada stimolate all'ira<br>
    da procaci fanciulli, a cui diletta<br>
    travagliarle incessanti a loro usanza.<br>
    Stolti! ché a sé fan danno ed all'ignaro<br>
    passeggiero innocente. Le sdegnose<br>
    che ne' piccioli petti han grande il core,<br>
    sbucano in frotta, e alla difesa volano<br>
    de' cari parti. Coll'ardir di queste<br>
    si versâr dalle navi i Mirmidóni.<br>
    N'era immenso il fracasso, e di Menèzio<br>
    confortandoli il figlio alto gridava:<br>
    Commilitoni del Pelìde Achille,<br>
    siate valenti; della vostra possa<br>
    ricordatevi, amici, e combattiamo<br>
    per la gloria di lui, forti campioni<br>
    del più forte de' Greci. Il suo fallire<br>
    vegga il superbo Atride, e dell'oltraggio<br>
    fatto al maggiore degli eroi si penta.<br>
    Sprone alle forze e al cor di ciascheduno<br>
    fur le parole. Si serrâr, scagliârsi<br>
    sul nemico ad un punto; e si sentiva<br>
    terribilmente rimbombar le navi<br>
    al gridar degli Achei. Ma come i Teucri<br>
    di Menèzio mirâr l'inclito figlio<br>
    esso e l'auriga Automedonte al fianco<br>
    folgoranti nell'armi, a tutti il core<br>
    tremò: le schiere scompigliârsi, ognuna<br>
    nella credenza che il Pelìde avesse<br>
    deposta l'ira, e l'amistà ripresa.<br>
    Studia ognuno la fuga, ognun procaccia<br>
    la sua salvezza. Allor Patròclo il primo<br>
    la fulgida vibrò lancia nel mezzo<br>
    dove più densa intorno all'alta poppa<br>
    del buon Protesilao ferve la calca:<br>
    e Pirecmo ferì, che dalle vaste<br>
    rive dell'Assio e d'Amidone avea<br>
    seco i peonii cavalier condutti.<br>
    Gli mise il colpo alla diritta spalla,<br>
    e quei riverso e gemebondo cadde<br>
    nella polve. Si volse al suo cadere<br>
    il peonio drappello in presta fuga,<br>
    e tutto si sbandò, morto il suo duce<br>
    prestantissimo in guerra. Repulsati<br>
    i nemici, l'eroe spense le vampe;<br>
    ma il naviglio restò mezz'arso e monco.<br>
    E qui fuggire e sgominarsi i Teucri,<br>
    e gli Achivi inseguirli, e via pe' banchi<br>
    delle navi cacciarli in gran tumulto.<br>
    Siccome allor che dall'eccelsa vetta<br>
    di gran monte le nubi atre disgombra<br>
    il balenante Giove, appaion tutte<br>
    subitamente le vedette e gli alti<br>
    gioghi e le selve, e immenso s'apre il cielo:<br>
    così respinta l'ostil fiamma, aprissi<br>
    de' Dànai il core e respirò. Ma tregua<br>
    non si fece alla zuffa; ancor non tutti<br>
    davan le spalle agl'incalzanti Achei<br>
    gli ostinati Troiani: e tuttavolta<br>
    resistendo, cedean forzati e lenti<br>
    gli occupati navigli. Allor diffusa<br>
    in maggior spazio la battaglia, ognuno<br>
    de' dànai duci un inimico uccise.<br>
    Fu Patroclo il primier che con acuto<br>
    cerro percosse Arëilìco al fianco<br>
    nel voltarsi che fea. Lo passa il ferro,<br>
    frange l'osso; e boccon cade il meschino.<br>
    Trafisse Menelao Toante al petto<br>
    scoperto dello scudo, e freddo il fece.<br>
    Il figliuol di Filèo, visto a rincontro<br>
    venirsi Anficlo d'assaltarlo in atto,<br>
    il previen, lo colpisce ove più ingrossa<br>
    della gamba la polpa. Infrange i nervi<br>
    la ferrea punta, e a lui le luci abbuia.<br>
    E voi l'armi d'ostil sangue non vile<br>
    Antìloco tingeste e Trasimède<br>
    valorosi Nestoridi. Coll'asta<br>
    Antìloco passò d'Antìmio il fianco,<br>
    e il distese boccon. Màride irato<br>
    per l'ucciso fratello innanzi al caro<br>
    cadavere si pianta, e contra Antìloco<br>
    la picca abbassa. Ma di lui più ratto<br>
    Trasimède il prevenne, e non indarno<br>
    volò la punta. All'omero lo giunse,<br>
    i muscoli segò del braccio estremo,<br>
    e netto l'osso ne recise. Ei cadde<br>
    fragoroso, e l'avvolse eterna notte.<br>
    Da due germani i due germani uccisi<br>
    così n'andaro a Dite, ambo valenti<br>
    di Sarpedon compagni, ambo famosi<br>
    lanciatori, figliuoi d'Amisodaro<br>
    che la Chimera, insuperabil mostro<br>
    di molte genti esizio, un dì nudriva.<br>
    Aiace d'Oilèo sovra Cleòbolo<br>
    correndo impetuoso il piglia vivo<br>
    nella calca impacciato, e via sul collo<br>
    l'enorme daga calando lo scanna.<br>
    Si tepefece per lo sangue il ferro;<br>
    e la purpurea morte e il vïolento<br>
    fato le luci gli occupò per sempre.<br>
    S'azzuffâr Lico e Penelèo: ma in fallo<br>
    trasser ambo le lance. Allor più fieri<br>
    dier mano al brando. Del chiomato elmetto<br>
    Lico il cono percosse: ma la spada<br>
    si franse all'elsa. All'avversario il ferro<br>
    assestò Penelèo sotto l'orecchio,<br>
    e tutto ve l'immerse. Penzolava<br>
    in giù la testa dispiccata, e sola<br>
    tenea la pelle. Così cadde e giacque.<br>
    Merïon velocissimo correndo<br>
    Acamante raggiunse appunto in quella<br>
    che il cocchio ei monta, e al destro omero il fere.<br>
    Ruinò quel percosso dalla biga,<br>
    e morte gli tirò su gli occhi il velo.<br>
    Idomenèo la lancia nella bocca<br>
    d'Erimanto cacciò. La ferrea cima<br>
    apertasi la via sotto il cerèbro<br>
    rïuscì per la nuca, spezzò l'osso<br>
    del gorgozzule, e sgangherògli i denti;<br>
    talché di sangue s'empîr gli occhi, e sangue<br>
    soffiò dal naso e dalle fauci aperte.<br>
    Così concio il coprì l'ombra di morte.<br>
    E questi fûro i condottieri achei<br>
    che spensero ciascuno un inimico.<br>
    Qual su capri ed agnelle i lupi piombano<br>
    sterminatori, allor che per inospita<br>
    balza neglette dal pastor si sbrancano;<br>
    appena le adocchiâr, che ratti avventansi<br>
    alle misere imbelli e ne fan strazio:<br>
    non altrimenti si vedeva i Dànai<br>
    dar sopra i Teucri che del core immemori<br>
    con orribile strepito fuggivano.<br>
    Nel folto della mischia il grande Aiace<br>
    sempre ad Ettòr volgea l'asta e la mira.<br>
    Ma quel mastro di guerra ricoperto<br>
    il largo petto di taurino scudo<br>
    all'acuto stridor delle saette<br>
    e al sibilo dell'aste attento bada,<br>
    ben s'accorgendo alla contraria parte<br>
    già piegar la vittoria: e tuttavolta<br>
    teneasi saldo alla salvezza intento<br>
    degli amati compagni. Alfin, siccome<br>
    per l'etere sereno al cielo ascende<br>
    su dal monte una nube allor che Giove<br>
    tenebrosa solleva la tempesta:<br>
    non altrimenti dalle navi i Teucri<br>
    dier volta urlando, e non avea ritegno<br>
    il ritrarsi e il fuggir. Lo stesso Ettorre,<br>
    via coll'armi dai rapidi destrieri<br>
    trasportato in mal punto, la difesa<br>
    abbandona de' suoi che la profonda<br>
    fossa accalca e impedisce. Ivi sossopra<br>
    molti destrier precipitando spezzano<br>
    e timoni e tirelle, e conquassati<br>
    lascian là dentro co' lor duci i carri.<br>
    E Patroclo gl'incalza, ed incitando<br>
    fieramente i compagni, alla suprema<br>
    ruina anela de' Troiani. E questi<br>
    d'alte grida e di fuga empion già tutte<br>
    sbaragliati le vie. Saliva al cielo<br>
    vorticosa di polve una procella:<br>
    spaventati i cavalli a tutta briglia<br>
    correan dal mare alla cittade; e dove<br>
    maggior vede l'eroe turba e scompiglio<br>
    minaccioso gridando a quella volta<br>
    drizza la biga. Traboccar dai cocchi<br>
    vedi sotto le ruote i fuggitivi,<br>
    e i vôti cocchi sobbalzando volano<br>
    risonanti. Varcâr d'un salto il fosso<br>
    gl'immortali destrieri oltre anelando,<br>
    i destrier che a Pelèo diero gli Dei<br>
    preclaro dono. E tuttavia l'eroe<br>
    contra Ettòr li flagella, desïoso<br>
    pur d'arrivarlo e di ferir. Ma lui<br>
    traean già lunge i corridor veloci.<br>
    Come d'autunno procelloso nembo<br>
    tutta inonda la terra, allor che Giove<br>
    densissime dal ciel versa le piogge<br>
    quando contra i mortali arma il suo sdegno,<br>
    i quai, cacciata la giustizia in bando<br>
    e la vendetta degli Dei schernita,<br>
    vïolente nel fòro e nequitose<br>
    proferiscon sentenze: allor furenti<br>
    sboccan ne' campi i fiumi; giù dal monte<br>
    precipitando le sonanti piene<br>
    squarcian le ripe, e nel purpureo mare<br>
    devolvonsi mugghiando, e dal cultore<br>
    corrompono la speme e la fatica:<br>
    così gementi corrono e sbuffanti<br>
    i troiani cavalli. Intanto rotte<br>
    le prime schiere, di Menèzio il figlio<br>
    le ricaccia, le stringe alla marina,<br>
    lor tagliando il ritorno al desïato<br>
    Ilio; e tra il mare e il Xanto e l'alto muro<br>
    incalzava, uccideva e vendicava<br>
    molte morti d'eroi. E primamente<br>
    ferì d'asta Pronòo che mal di scudo<br>
    coprìasi il petto. Lo trafisse; e quegli<br>
    giù cadendo, nell'armi risonò.<br>
    Poi d'Enòpo il figliuol Tèstore assalse<br>
    impetuosamente. Iva costui<br>
    sovra elegante cocchio, la persona<br>
    curvo ed in atto di raccor le briglie,<br>
    che smarrito nel cor s'avea lasciato<br>
    dalle mani fuggir. Gli si fe' sopra<br>
    l'eroe coll'asta, e tal gli spinse un colpo<br>
    su la destra mascella, che la siepe<br>
    sprofondògli dei denti. A questo modo<br>
    infilzato nell'asta sollevollo<br>
    dalla conca del cocchio, e il trasse a terra.<br>
    Quale il buon pescator sovra sporgente<br>
    scoglio seduto colla lenza, armata<br>
    di fulgid'amo, fuor dell'onda estragge<br>
    enorme pesce; a cotal guisa il Greco<br>
    fuor del cocchio tirò colla lucente<br>
    asta il confitto boccheggiante, e poscia<br>
    lo scrollò dalla picca, e lungi al suolo<br>
    lo gittò sanguinoso e senza vita.<br>
    Quindi Erìalo, che contro gli venìa,<br>
    giunge d'un sasso al mezzo della fronte,<br>
    e in due, chiusa nel forte elmo, la spacca.<br>
    Boccon versossi nella sabbia, e morte<br>
    lo si recinse e gli rapìo la vita.<br>
    Indi Erimante, Anfòtero ed Epalte<br>
    e il figliuol di Damàstore Tlepòlemo,<br>
    l'Argèade Polimèlo ed Echio e Piro<br>
    e con Evippo Ifèo tutti in un mucchio<br>
    rovesciò, rassegnò morti alla terra.<br>
    Ma Sarpedonte visto de' compagni<br>
    per le man di Patròclo un tale e tanto<br>
    scempio, i suoi Licii rincorando, e insieme<br>
    rampognando, Oh vergogna! o Licii, ei grida,<br>
    dove, o Licii, fuggite? Ah per gli Dei<br>
    rivolate alla pugna! Io di costui<br>
    corro allo scontro, per saper chi sia<br>
    questo fiero campion che vi diserta,<br>
    che sì nuoce ai Troiani, e già di molti<br>
    forti disciolse le ginocchia. - Disse,<br>
    e via d'un salto a terra in tutto punto<br>
    si lanciò dalla biga. Ed a rincontro<br>
    come Patroclo il vide, ei pur nell'armi<br>
    si spiccò dalla sua. Qual due grifagni<br>
    ben unghiati avoltoi forte stridendo<br>
    sovra un erto dirupo si rabbuffano,<br>
    tal vennero quei due gridando a zuffa.<br>
    Li vide, e tocco di pietade il figlio<br>
    dell'astuto Saturno, in questi detti<br>
    a Giunon si rivolse: Ohimè, diletta<br>
    sorella e sposa! Sarpedon, ch'io m'aggio<br>
    de' mortali il più caro, è sacro a morte<br>
    pel ferro di Patròclo. Irresoluta<br>
    fra due pensieri la mia mente ondeggia,<br>
    se vivo il debba liberar da questo<br>
    lagrimoso conflitto, e a' suoi tornarlo<br>
    nell'opulenta Licia; o consentire<br>
    che qui lo domi la tessalic'asta.<br>
    E a lui grave i divini occhi girando<br>
    l'alma Giuno così: Che parli, o Giove?<br>
    che pretendi? Un mortale, un destinato<br>
    da gran tempo alla Parca, or della negra<br>
    diva ritorlo alla ragion? Fa pure,<br>
    fa pur tuo senno: ma degli altri Eterni<br>
    non isperar l'assenso. Anzi ti aggiungo,<br>
    e tu poni nel cor le mie parole:<br>
    se vivo e salvo alle paterne case<br>
    renderai Sarpedon, bada che poscia<br>
    del par non voglia più d'un altro iddio<br>
    alla pugna sottrarre il proprio figlio;<br>
    ché molti sotto alle dardanie mura<br>
    stan nell'armi a sudar figli di numi,<br>
    a cui porresti una grand'ira in seno.<br>
    Ché s'ei t'è caro e lo compiagni, il lascia<br>
    nella mischia perir domo dall'asta<br>
    del figliuol di Menèzio: ma deserto<br>
    dall'alma il corpo, al dolce Sonno imponi<br>
    ed alla Morte, che alla licia gente<br>
    il portino. I fratelli ivi e gli amici<br>
    l'onoreranno di funereo rito<br>
    e di tomba e di cippo, alle defunte<br>
    anime forti onor supremo e caro.<br>
    Disse; e al consiglio di Giunon s'attenne<br>
    degli uomini il gran padre e degli Dei,<br>
    e sangue piovve per onor del caro<br>
    figlio cui lungi dalle patrie arene<br>
    ne' frigii campi avrìa Patroclo ucciso.<br>
    Già l'uno all'altro si fa sotto e sono<br>
    alle prese. Patròclo a Trasimèlo,<br>
    di Sarpedonte valoroso auriga,<br>
    trapassò l'anguinaglia, e lo distese.<br>
    Mosse secondo Sarpedonte, e in fallo<br>
    la grand'asta vibrò, che trasvolando<br>
    la destra spalla a Pèdaso trafisse.<br>
    Si riversò sbuffando in su l'arena<br>
    il trafitto cavallo, e dal ferino<br>
    petto l'alma si sciolse gemebonda.<br>
    Visto il compagno corridor disteso<br>
    gli altri due costernârsi, e a calci, a salti<br>
    diersi; il timone cigolò; confuse<br>
    implicârsi le briglie. Ma riparo<br>
    l'intrepido vi mise Automedonte,<br>
    che rapido insorgendo, e via dal fianco<br>
    sguäinata la lunga acuta spada<br>
    tagliò netto al giacente le tirelle,<br>
    e fu l'opra d'un punto. Entrambi allora<br>
    rassettârsi i corsieri, e raddrizzârsi<br>
    al cenno della briglia obbedïenti.<br>
    E qui di nuovo alla crudel tenzone<br>
    si spinsero i campioni, e pur di nuovo<br>
    errò dell'asta Sarpedonte il tiro,<br>
    che via sovresso l'omero sinistro<br>
    di Patroclo trascorse e non l'offese.<br>
    Gli fe' risposta il Tessalo, né vano<br>
    il suo telo volò, ché dove è cinto<br>
    da' suoi ripari il cor gli aperse il petto.<br>
    Qual rovina una quercia o pioppo o pino<br>
    cui sul monte tagliò con affilata<br>
    bipenne il fabbro a nautico bisogno,<br>
    tal Sarpedonte rovinò. Giacea<br>
    steso innanzi alla biga, e colle mani<br>
    ghermìa la polve del suo sangue rossa,<br>
    e fremendo gemea pari a superbo<br>
    tauro, onor dell'armento e d'aureo pelo,<br>
    che da lïon, che il giunge alla sprovvista,<br>
    sbranato cade, e sotto la mascella<br>
    del vincitore mugolando spira.<br>
    Tale del licio condottier prostrato<br>
    dal tessalico ferro in sul morire<br>
    era il gemito e l'ira. E Glauco il suo<br>
    dolce amico per nome a sé chiamato,<br>
    Caro Glauco, gli disse, or t'è mestieri<br>
    buon guerriero mostrarti, e oprar le mani<br>
    audacemente. Tu dell'aspra pugna<br>
    se magnanimo sei, l'incarco assumi:<br>
    corri, vola, e de' Licii i capitani<br>
    alla difesa del mio corpo accendi.<br>
    Difendilo tu stesso, e per l'amico<br>
    combatti: infamia ti deriva eterna<br>
    se me dell'armi mie spoglia il nemico,<br>
    me pel certame delle navi ucciso;<br>
    tien saldo adunque e pugna, e di coraggio<br>
    tutte infiamma le squadre. - In questo dire<br>
    le narici affilò, travolse i lumi,<br>
    e la morte il coprì. Col piede il petto<br>
    calcògli il vincitor, l'asta ne trasse,<br>
    e il polmon la seguìa, sì che dal seno<br>
    il ferro a un tempo gli fu svelto e l'alma.<br>
    A' suoi sbuffanti corridori intanto<br>
    scioltisi e in atto di fuggir, lasciando<br>
    del lor signore il cocchio, i Mirmidoni<br>
    parârsi innanzi, e gli arrestâr. Ma Glauco<br>
    dell'amico alla voce il cor compunto<br>
    di profondo dolor sospira e geme,<br>
    ché mal può dargli la richiesta aita.<br>
    L'impedisce la piaga al braccio infissa<br>
    dallo strale di Teucro allor che Glauco,<br>
    de' suoi volando alla difesa, assalse<br>
    l'alta muraglia degli Achei. Compresso<br>
    si tenea colla manca il braccio offeso<br>
    l'infelice, ed orando al saettante<br>
    nume di Delo, O re divino, ei disse,<br>
    o che di Licia, o che di Troia or bèi<br>
    tua presenza le rive, odi il mio prego;<br>
    ché dovunque tu sia puoi d'un dolente<br>
    qual, lasso! mi son io, la voce udire.<br>
    Di che grave ferita e di che doglia<br>
    trafitto io porti questo braccio il vedi;<br>
    né il sangue ancor mi si ristagna, e tale<br>
    incessante m'opprime una gravezza<br>
    l'omero tutto, che dell'asta al peso<br>
    mal reggo, e mal poss'io coll'inimico<br>
    avventurarmi alla battaglia. Intanto<br>
    di Giove il figlio Sarpedonte giace<br>
    fortissimo guerriero, e l'abbandona<br>
    ahi! pure il padre. Ma tu, Dio pietoso,<br>
    quest'acerba mia piaga or mi risana:<br>
    deh! placane il dolor, forza m'aggiungi,<br>
    sì che i Licii compagni inanimando,<br>
    io gli sproni al conflitto, e a me medesmo<br>
    pugnar sia dato per l'estinto amico.<br>
    Sì disse orando, ed esaudillo il nume:<br>
    della piaga sedò tosto il tormento,<br>
    stagnonne il sangue, e gagliardia gli crebbe.<br>
    Sentì del Dio la man, fe' lieto il core<br>
    l'esaudito guerrier: de' Licii in prima<br>
    a incitar corre d'ogni parte i duci<br>
    alla difesa dell'estinto: move<br>
    quindi a gran passi fra' Troiani, e chiama<br>
    Polidamante e Agènore, ed Enea<br>
    anco ed Ettorre, e in rapide parole<br>
    lor fattosi davanti, Ettore, ei grida,<br>
    tu dimentichi i prodi che per te<br>
    dalla patria lontani e dagli amici<br>
    spendono l'alma, e tu lor nieghi aita.<br>
    Giace de' Licii il condottiero, il giusto<br>
    forte lor prence Sarpedon. Gradivo<br>
    sotto Patròclo l'atterrò: correte,<br>
    v'infiammi, amici, una giust'ira il petto;<br>
    non patite, per dio! che i Mirmidóni<br>
    lo spoglino dell'armi, e villania<br>
    facciano al morto vendicando i Dànai<br>
    da noi spenti. - Sì disse, e ricoperse<br>
    dolor profondo le dardanie fronti;<br>
    ché un gran sostegno, benché stranio, egli era<br>
    d'Ilio, e molta seguìa gagliarda gente<br>
    lui fortissimo in guerra. Difilati<br>
    mosser dunque e serrati i teucri duci<br>
    contra il nemico, ed Ettore, fremente<br>
    del morto Sarpedon, li precorrea.<br>
    D'altra parte Patròclo, anima ardita,<br>
    sprona l'acheo valor. Gli Aiaci in prima,<br>
    già per sé caldi di coraggio, infiamma<br>
    con questi detti: Aiaci, ora vi caglia<br>
    di far testa a costoro, e vi mostrate<br>
    quali un tempo già foste, anzi migliori.<br>
    Il campion che primiero la bastita<br>
    saltò de' Greci, Sarpedonte è steso.<br>
    Oh se fargli pur onta e strascinarlo<br>
    e spogliarlo dell'armi ne si desse!<br>
    E stramazzargli accanto un qualcheduno<br>
    de' suoi compagni a disputarlo accinti!<br>
    Disse, e diè nel desìo de' due guerrieri.<br>
    Quinci e quindi le schiere inanimate<br>
    Troiani e Licii, Mirmidóni e Achei<br>
    sovra l'estinto s'azzuffâr mettendo<br>
    orrende grida; e con fragore immenso<br>
    risonavano l'armi. Un fiero buio<br>
    su l'aspra pugna allor Giove diffuse,<br>
    onde costasse molta strage il corpo<br>
    dell'amato figliuol. Primi i Troiani<br>
    respinsero gli Achei, spento Epigèo.<br>
    Del magnanimo Agàcle era costui<br>
    illustre figlio, e fra gli audaci Tessali<br>
    audacissimo. A lui di Budio un giorno<br>
    l'alma terra obbedìa. Ma spento avendo<br>
    un suo valente consobrino, ei supplice<br>
    a Pelèo rifuggissi ed alla diva<br>
    consorte: e questi a guerreggiar co' Teucri<br>
    d'Ilio ne' campi lo spedîr compagno<br>
    dell'omicida Achille. Or qui costui<br>
    già l'animose mani al combattuto<br>
    cadavere mettea, quando d'un sasso<br>
    Ettore il giunse nella fronte, e tutta<br>
    in due gliela spezzò dentro l'elmetto.<br>
    Cadde prono sul morto l'infelice,<br>
    e chiuse i lumi nell'eterna notte.<br>
    Addolorato dell'ucciso amico<br>
    dritto tra' primi pugnator scagliossi<br>
    di Menèzio il buon figlio: e qual veloce<br>
    sparvier che gracci paventosi e storni<br>
    sparpaglia per lo cielo e li persegue;<br>
    tal nel denso de' Licii e de' Troiani<br>
    irrompesti, o Patròclo, alla vendetta<br>
    del caduto compagno. A Stenelao,<br>
    caro figliuol d'Itemenèo, percosse<br>
    d'un rude sasso la cervice, e i nervi<br>
    ne lacerò. Piegâr, ciò visto, addietro<br>
    i combattenti della fronte: ei pure<br>
    piegò l'illustre Ettorre; e quanto è il tratto<br>
    di stral che in giostra o in omicida pugna<br>
    vibra un buon gittator, tanto i Troiani<br>
    dier volta addietro dall'Acheo repulsi.<br>
    Il primo che converse ardito il viso<br>
    fu de' Licii scudati il capitano<br>
    Glauco; e a Batìcle, di Calcon diletto<br>
    magnanimo figliuol, tolse la vita.<br>
    In Grecia egli era possessor di molte<br>
    splendide case, e per dovizia il primo<br>
    fra i Tessali tenuto. A lui si volse<br>
    il Licio all'improvvista, e il giavellotto<br>
    gli ficcò nelle coste appunto in quella<br>
    che costui l'inseguiva ed era in atto<br>
    già d'afferrarlo. Ei cadde, e un fragor cupo<br>
    dieder l'armi sovr'esso. Alla caduta<br>
    dell'egregio guerriero alto dolore<br>
    gli Achei comprese ed alta gioia i Teucri,<br>
    che stretti a Glauco s'avanzâr più baldi.<br>
    Né si smarrîr gli Achivi, ma di punta<br>
    si spinsero allo scontro. E Merïone<br>
    Laogono prostese, audace figlio<br>
    d'Enètore che in Ida era di Giove<br>
    sacerdote, e qual nume il popol tutto<br>
    lo riveriva. Merïon lo colse<br>
    tra il confin dell'orecchio e della gota,<br>
    e tosto l'alma uscì dal corpo, e lui<br>
    un'orrenda ravvolse ombra di morte.<br>
    Incontro all'uccisor la ferrea lancia<br>
    Enea diresse, e a lui che sotto l'orbe<br>
    del gran pavese procedea securo,<br>
    assestarla sperò. Ma quei del colpo<br>
    avvistosi, e piegata la persona<br>
    l'asta schivò che sibilante e lunga<br>
    andò di retro a conficcarsi in terra.<br>
    Ne tremolò la coda, e quivi tutta<br>
    perdé l'impeto e l'ira che la spinse.<br>
    Come fitto nel suolo, e indarno uscito<br>
    Enea si vide dalla mano il telo;<br>
    Per certo, o Merïon, disse rabbioso,<br>
    un assai destro saltator tu sei:<br>
    ma questa lancia mia, se t'aggiungea,<br>
    t'avrìa ferme le gambe eternamente.<br>
    E Merïone di rimando: Enea,<br>
    forte sei, ma ti fia duro la possa<br>
    prostrar d'ognuno che al tuo scontro vegna,<br>
    ché mortal se' tu pure: e s'io con questa<br>
    in pieno ti corrò, con tutto il nerbo<br>
    delle tue mani e la tua gran baldanza<br>
    la palma a me darai, lo spirto a Pluto.<br>
    Disse: e Patròclo con rampogna acerba<br>
    garrendolo: Perché cianci sì vano<br>
    tu che sei valoroso, o Merïone?<br>
    Per contumelie, amico, unqua non fia<br>
    che l'inimico quell'esangue ceda,<br>
    ma col far che più d'un morda il terreno.<br>
    Orsù, lingua in consiglio, e braccio in guerra,<br>
    tregua alle ciance, e mano al ferro. - E dette<br>
    queste cose, s'avanza, e l'altro il segue.<br>
    Quale è il romor che fanno i legnaiuoli<br>
    in montana foresta, e lunge il suono<br>
    va gli orecchi a ferir, tale il rimbombo<br>
    per la vasta pianura si solleva<br>
    di celate, di scudi e di loriche,<br>
    altre di duro cuoio, altre di ferro,<br>
    ripercosse dall'aste e dalle spade:<br>
    ned occhio il più scernente affigurato<br>
    avrìa l'illustre Sarpedon: tant'era<br>
    negli strali, nel sangue e nella polve<br>
    sepolto tutto dalla fronte al piede.<br>
    Senza mai requie al freddo corpo intorno<br>
    facean tutti baruffa: e quale è il zonzo<br>
    con che soglion le mosche a primavera<br>
    assalir susurrando entro il presepe<br>
    i vasi pastorali, allor che pieni<br>
    sgorgan di latte; di costor tal era<br>
    la giravolta intorno a quell'estinto.<br>
    Fissi intanto tenea nell'aspra pugna<br>
    Giove gli sguardi lampeggianti, e seco<br>
    sul fato di Patròclo omai maturo<br>
    severamente nell'eterno senno<br>
    consultando venìa, se il grande Ettorre<br>
    là sul giacente Sarpedon l'uccida,<br>
    e dell'armi lo spogli; o se preceda<br>
    al suo morire di molt'altri il fato.<br>
    E questo parve lo miglior pensiero,<br>
    che del Pelìde Achille il bellicoso<br>
    scudier ricacci col lor duce i Teucri<br>
    alla cittade, e molte vite estingua.<br>
    Però d'Ettore al cor tale egli mise<br>
    una vil tema, che montato il cocchio<br>
    ratto in fuga si volse, ed alla fuga<br>
    i Troiani esortò, chiaro scorgendo<br>
    inclinarsi di Giove a suo periglio<br>
    le fatali bilance. Allor piè fermo<br>
    neppur de' Licii lo squadron non tenne,<br>
    ma tutti si fuggîr visto il trafitto<br>
    re lor giacente sotto monte orrendo<br>
    di cadaveri: tante su lui caddero<br>
    anime forti quando della pugna<br>
    a Giove piacque esasperar gli sdegni.<br>
    Così le corruscanti arme gli Achivi<br>
    trasser di dosso a Sarpedonte, e altero<br>
    alle navi invïolle il vincitore.<br>
    Allor l'eterno adunator de' nembi<br>
    ad Apollo così: Scendi veloce,<br>
    Febo diletto, e da quell'alto ingombro<br>
    d'armi sottraggi Sarpedonte, e terso<br>
    dall'atro sangue altrove il porta, e il lava<br>
    alla corrente, e lui d'ambrosia sparso<br>
    d'immortal veste avvolgi: indi alla Morte<br>
    ed al Sonno gemelli fa precetto<br>
    che all'opime di Licia alme contrade<br>
    il portino veloci, ove di tomba<br>
    e di colonna, onor de' morti, egli abbia<br>
    da' fratelli conforto e dagli amici.<br>
    Disse: e al paterno cenno obbedïente<br>
    calossi Apollo dall'idèa montagna<br>
    sul campo sanguinoso, e in un baleno<br>
    di sotto ai dardi Sarpedon levando,<br>
    e lontano il recando alla corrente<br>
    tutto lavollo, e l'irrigò d'ambrosia,<br>
    e di stola immortal lo ricoperse;<br>
    quindi al Sonno comanda ed alla Morte<br>
    d'indossarlo e portarselo veloci:<br>
    e quei subitamente ebber deposto<br>
    nella licia contrada il sacro incarco.<br>
    In questo mentre di Menèzio il figlio<br>
    i cavalli e l'auriga inanimando<br>
    ai Licii dava e ai Dardani la caccia.<br>
    Stolto! ché in danno gli tornò dassezzo.<br>
    Se d'Achille obbedìa saggio al comando,<br>
    schivato ei certo della Parca avrebbe<br>
    il decreto fatal: ma più possente<br>
    e di Giove il voler, che de' mortali.<br>
    Arbitro della tema ei mette in fuga<br>
    i più forti a suo senno, e allor pur anco<br>
    ch'egli medesmo a battagliar li sprona,<br>
    lor toglie la vittoria; e questo ei fece<br>
    d'audacia empiendo di Patròclo il petto.<br>
    Or qual prima, qual poi spingesti a Pluto,<br>
    quando alla morte ti chiamâr gli Dei,<br>
    magnanimo guerrier? Fur primi Adresto,<br>
    Autònoo, Echeclo, ed Epistorre e Pèrimo<br>
    prole di Mega, e Melanippo; quindi<br>
    Elaso e Mulio con Pilarte; e come<br>
    stese questi al terren, gli altri non fûro<br>
    lenti alla fuga. E per Patròclo allora<br>
    (ch'ei dirotto nell'ira innanzi a tutti<br>
    furïava coll'asta) avrìan di Troia<br>
    consumato gli Achei l'alto conquisto;<br>
    ma Febo Apollo lo vietò calato<br>
    su l'erta d'una torre, alto disastro<br>
    meditando al guerriero, e scampo ai Teucri.<br>
    Tre volte il cavalier dell'arduo muro<br>
    su gli sproni montò; tre volte il nume<br>
    colla destra immortal lo risospinse,<br>
    forte picchiando sul lucente scudo.<br>
    Ma come più feroce al quarto assalto<br>
    l'eroe spiccossi, minacciollo irato<br>
    con fiera voce il saettante iddio:<br>
    Addietro, illustre baldanzoso, addietro:<br>
    alla tua lancia non concede il fato<br>
    espugnar la città de' generosi<br>
    Teucri, né a quella pur del grande Achille<br>
    sì più forte di te. - Questo sol disse:<br>
    ed il guerriero retrocesse e l'ira<br>
    schivò del nume che da lungi impiaga.<br>
    Avea frattanto su le porte Scee<br>
    de' suoi fuggenti corridori Ettorre<br>
    rattenuta la foga, e in cor dubbiava<br>
    se spronarli dovesse entro la mischia<br>
    novellamente, e rinfrescar la pugna<br>
    o chiamando a raccolta entro le mura<br>
    l'esercito ridurre. A lui nel mezzo<br>
    di questo dubbio appresentossi Apollo,<br>
    tolte d'Asio le forme. Era d'Ettorre<br>
    zio cotest'Asio ad Ecuba germano,<br>
    e nondimeno ancor di giovinezza<br>
    fresco e di forze, di Dimante figlio,<br>
    che del frigio Sangario in su le rive<br>
    tenea suo seggio. La costui sembianza<br>
    presa, il nume sì disse: Ettor, perché<br>
    cessi dall'armi? È d'un tuo pari indegna<br>
    questa desidia. Di vigor vincessi<br>
    io te quanto tu me! ben io pentirti<br>
    farei del tuo riposo. Orsù, converti<br>
    contra Patròclo que' destrieri, e trova<br>
    d'atterrarlo una via: fa che l'onore<br>
    di questa morte Apollo ti conceda.<br>
    Disse; e di nuovo il Dio nel travaglioso<br>
    conflitto si confuse. In sé riscosso<br>
    Ettore al franco Cebrïon fe' cenno<br>
    di sferzargli i destrieri alla battaglia:<br>
    ed Apollo per mezzo ai combattenti<br>
    scorrendo occulto seminava intanto<br>
    tra gli Achei lo scompiglio e la paura,<br>
    e fea vincenti col lor duce i Teucri.<br>
    Sdegnoso Ettorre di ferir sul volgo<br>
    de' nemici, spingea solo in Patròclo<br>
    i gagliardi cavalli, e ad incontrarlo<br>
    diè il Tessalo dal cocchio un salto in terra<br>
    coll'asta nella manca, e colla dritta<br>
    un macigno afferrò aspro che tutto<br>
    empiagli il pugno, e lo scagliò di forza.<br>
    Fallì la mira il colpo, ma d'un pelo;<br>
    né però vano uscì, ché nella fronte<br>
    l'ettòreo auriga Cebrïon percosse,<br>
    tutto al governo delle briglie intento,<br>
    Cebrïon che nascea del re troiano<br>
    valoroso bastardo. Il sasso acuto<br>
    l'un ciglio e l'altro sgretolò, né l'osso<br>
    sostenerlo poteo. Divelti al piede<br>
    gli schizzâr gli occhi nella sabbia, ed esso,<br>
    qual suole il notator, fece cadendo<br>
    dal carro un tòmo, e l'agghiacciò la morte.<br>
    E tu, Patròclo, con amari accenti<br>
    lo schernisti così: Davvero è snello<br>
    questo Troiano: ve' ve' come ei tombola<br>
    con leggiadria! Se in pelago pescoso<br>
    capitasse costui, certo saprebbe<br>
    saltando in mar, foss'anche in gran fortuna,<br>
    dallo scoglio spiccar conchiglie e ricci<br>
    da saziarne molte epe: sì lesto<br>
    saltò pur or dal carro a capo in giuso.<br>
    Oh gli eccellenti notator che ha Troia!<br>
    Sì dicendo, avventossi a Cebrïone<br>
    come fiero lïon che disertando<br>
    una greggia, piagar si sente il petto,<br>
    e dal proprio valor morte riceve.<br>
    Ma ratto contra a quel furor si slancia<br>
    Ettore dalla biga; e i due superbi<br>
    incomincian col ferro a disputarsi<br>
    l'esangue Cebrïon. Qual due lïoni<br>
    che per gran fame e per gran cor feroci<br>
    s'azzuffano d'un monte in su la cima<br>
    per la contesa d'una cerva uccisa;<br>
    non altrimenti i due mastri di guerra,<br>
    l'intrepido Patròclo e il grande Ettorre,<br>
    ardono entrambi del crudel desìo<br>
    di trucidarsi. Il teucro eroe la testa<br>
    del cadavere afferra, e lo ghermisce<br>
    il Tessalo d'un piede, e la sua presa<br>
    né quei né questi di lasciar fa stima.<br>
    Allor Troiani e Achivi una battaglia<br>
    appiccâr disperata: e qual gareggiano<br>
    d'Euro e di Noto i forti fiati a svellere<br>
    nelle selve montane il faggio e il frassino<br>
    ed il ruvido cornio; e questi all'aere<br>
    dibattendo le lunghe e larghe braccia<br>
    con immenso ruggito le confondono,<br>
    finché li vedi fracassarsi, e opprimere<br>
    fragorosi la valle: a questa immagine<br>
    l'un su l'altro scagliandosi combattono<br>
    Troiani e Dànai del fuggir dimentichi.<br>
    Dintorno a Cebrïon folta conficcasi<br>
    una selva d'acute aste e d'aligeri<br>
    dardi guizzanti dalle cocche; assidua<br>
    d'enormi sassi una tempesta crepita<br>
    su gli ammaccati scudi; ed ei nel vortice<br>
    della polve giacea grande cadavere<br>
    in grande spazio, eternamente, ahi misero!<br>
    dei cari in vita equestri studi immemore.<br>
    Finché del sole ascesero le rote<br>
    verso il mezzo del ciel, d'ambe le parti<br>
    uscìano i colpi con egual ruina,<br>
    e la gente cadea. Ma quando il giorno<br>
    su le vie dechinò dell'occidente,<br>
    prevalse il fato degli Achei che alfine<br>
    dall'acervo dei teli, e dalla serra<br>
    de' Troiani involâr di Cebrïone<br>
    la salma, e l'armi gli rapîr di dosso.<br>
    Qui fu che pieno di crudel talento<br>
    urtò Patròclo i Troi. Tre volte il fiero<br>
    con gridi orrendi gli assalì, tre volte<br>
    spense nove guerrier; ma come il quarto<br>
    impeto fece, e parve un Dio, la Parca<br>
    del viver tuo raccolse il filo estremo,<br>
    miserando garzon, ché ad incontrarti<br>
    venìa tremendo nella mischia Apollo:<br>
    né camminar tra l'armi alla sua volta<br>
    l'eroe lo vide, ché una folta nebbia<br>
    le divine sembianze ricoprìa.<br>
    Vennegli a tergo il nume, e colla grave<br>
    palma sul dosso tra le late spalle<br>
    gli dechinò sì forte una percossa,<br>
    che abbacinossi al misero la vista<br>
    e girò l'intelletto. Indi dal capo<br>
    via saltar gli fe' l'elmo il Dio nemico,<br>
    e l'elmo al suolo rotolando fece<br>
    sotto il piè de' corsieri un tintinnìo,<br>
    e si bruttaro del cimier le creste<br>
    di sangue e polve; né di polve in pria<br>
    insozzar quel cimiero era concesso<br>
    quando l'intatto capo e la leggiadra<br>
    fronte copriva del divino Achille.<br>
    Ma in quel giorno fatal Giove permise<br>
    che d'Ettore passasse in su le chiome<br>
    vicino anch'esso al fato estremo. Allora<br>
    tutta a Patròclo nella man si franse<br>
    la ferrea, lunga, ponderosa e salda<br>
    smisurata sua lancia, e sul terreno<br>
    dalla manca gli cadde il gran pavese<br>
    rotto il guinzaglio. Di sua man l'usbergo<br>
    sciolsegli alfine di Latona il figlio,<br>
    e l'infelice allor del tutto uscìo<br>
    di sentimento; gli tremaro i polsi,<br>
    ristette immoto, sbalordito, e in quella<br>
    tra l'una spalla e l'altra lo percosse<br>
    coll'asta da vicin di Panto il figlio<br>
    l'audace Euforbo, un Dardano che al corso<br>
    e in trattar lancia e maneggiar destrieri<br>
    la pari gioventù vincea d'assai.<br>
    La prima volta che sublime ei parve<br>
    su la biga a imparar dell'armi il duro<br>
    mestier, venti guerrieri al paragone<br>
    riversò da' lor cocchi; ed or fu il primo<br>
    che ti ferì, Patròclo, e non t'uccise.<br>
    Anzi dal corpo ricovrando il ferro<br>
    si fuggì pauroso, e nella turba<br>
    si confuse il fellon, che di Patròclo<br>
    benché piagato e già dell'armi ignudo<br>
    non sostenne la vista. Da quel colpo<br>
    e più dall'urto dell'avverso Dio<br>
    abbattuto l'eroe si ritirava<br>
    fra' suoi compagni ad ischivar la morte.<br>
    Ed Ettore, veduto il suo nemico<br>
    retrocedente e già di piaga offeso,<br>
    tra le file vicino gli si strinse,<br>
    nell'imo cassò immerse l'asta e tutta<br>
    dall'altra parte rïuscir la fece.<br>
    Risonò nel cadere, ed un gran lutto<br>
    per l'esercito achivo si diffuse.<br>
    Come quando un lïone alla montagna<br>
    cinghial di forze smisurate assalta,<br>
    e l'uno e l'altro di gran cor fan lite<br>
    d'una povera fonte, al cui zampillo<br>
    venìano entrambi ad ammorzar la sete;<br>
    alfin la belva dai robusti artigli<br>
    stende anelo il nemico in su l'arena:<br>
    tal di Menèzio al generoso figlio<br>
    de' Teucri struggitor tolse la vita<br>
    il troian duce, e al moribondo eroe<br>
    orgoglioso insultando, Ecco, dicea,<br>
    ecco, o Patròclo, la città che dianzi<br>
    atterrar ti credesti, ecco le donne<br>
    che ti sperasti di condur captive<br>
    alla paterna Ftia. Folle! e non sai<br>
    che a difesa di queste anco i cavalli<br>
    d'Ettòr son pronti a guerreggiar co' piedi?<br>
    E che fra' Teucri bellicosi io stesso<br>
    non vil guerriero maneggiar so l'asta,<br>
    e preservarli da servil catena?<br>
    Tu frattanto qui statti orrido pasto<br>
    d'avoltoi. Che ti valse, o sventurato,<br>
    quel tuo sì forte Achille? Ei molti avvisi<br>
    ti diè certo al partire: O cavaliero<br>
    caro Patròclo, non mi far ritorno<br>
    alle navi se pria dell'omicida<br>
    Ettòr sul petto non avrai spezzato<br>
    il sanguinoso usbergo... Ei certo il disse,<br>
    e a te, stolto che fosti! il persuase.<br>
    E a lui così l'eroe languente: Or puoi<br>
    menar gran vampo, Ettorre, or che ti diero<br>
    di mia morte la palma Apollo e Giove.<br>
    Essi, non tu, m'han domo; essi m'han tratto<br>
    l'armi di dosso. Se pur venti a fronte<br>
    tuoi pari in campo mi venìan, qui tutti<br>
    questo braccio gli avrìa prostrati e spenti.<br>
    Ma me per rio destin qui Febo uccide<br>
    fra gl'Immortali, e tra' mortali Euforbo,<br>
    tu terzo mi dispogli. Or io vo' dirti<br>
    cosa che in mente collocar ben devi:<br>
    breve corso a te pur resta di vita:<br>
    già t'incalza la Parca, e tu cadrai<br>
    sotto la destra dell'invitto Achille.<br>
    Disse e spirò. Disciolta dalle membra<br>
    scese l'alma a Pluton la sua piangendo<br>
    sorte infelice e la perduta insieme<br>
    fortezza e gioventù. Sovra l'estinto<br>
    arrestatosi Ettorre, A che mi vai<br>
    profetando, dicea, morte funesta?<br>
    Chi sa che questo della bella Teti<br>
    vantato figlio, questo Achille a Dite<br>
    colto dall'asta mia non mi preceda?<br>
    Così dicendo, lo calcò d'un piede,<br>
    gli svelse il telo dalla piaga, e lungi<br>
    lui supino gittò. Poi ratto addosso<br>
    all'auriga d'Achille si disserra,<br>
    di ferirlo bramoso. Invan; ché altrove<br>
    gl'immortali sel portano corsieri,<br>
    che in bel dono a Pelèo diero gli Dei.</p>
    <hr>
    <table border="0" width="100%">
      <tr>
        <td width="25%" align="center"><a href="#alto"><img src="alto.gif" alt="Inizio pagina" border="0" WIDTH="44" HEIGHT="43"></a><br>
        <font size="1">inizio pagina</font></td>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade15.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade17.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    </td>
  </tr>
</table>
</center></div>
</body>
</html>
