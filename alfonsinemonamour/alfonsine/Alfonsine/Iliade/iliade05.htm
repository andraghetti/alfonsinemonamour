<!-- saved from url=(0022)http://internet.e-mail -->
<html>

<head>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 3.0">
<title>Iliade - Libro Quinto</title>
</head>

<body bgcolor="#FFFFFF" style="font-family: Arial, Helvetica">
<div align="center"><center>

<table border="0" cellpadding="0" cellspacing="0" width="600">
  <tr>
    <td><p align="center"><a name="alto"></a><a href="index.htm"><img src="titolo.gif" alt="Iliade di Omero" border="0" WIDTH="280" HEIGHT="133"></a><br>
    <font size="1">un clic sull'immagine per tornare alla copertina</font></p>
    <p align="center">traduzione di <strong>Vincenzo Monti</strong></p>
    <table border="0" width="100%">
      <tr>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade04.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade06.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    <hr>
    <b><p ALIGN="CENTER"></b><font size="5"><strong>Libro Quinto</strong></font></p>
    <p ALIGN="CENTER">Allor Palla Minerva a Dïomede<br>
    forza infuse ed ardire, onde fra tutti<br>
    gli Achei splendesse glorïoso e chiaro.<br>
    Lampi gli uscìan dall'elmo e dallo scudo<br>
    d'inestinguibil fiamma, al tremolìo<br>
    simigliante del vivo astro d'autunno,<br>
    che lavato nel mar splende più bello.<br>
    Tal mandava dal capo e dalle spalle<br>
    divin foco l'eroe, quando la Diva<br>
    lo sospinse nel mezzo ove più densa<br>
    ferve la mischia. Era fra' Teucri un certo<br>
    Darete, uom ricco e d'onoranza degno,<br>
    di Vulcan sacerdote, e genitore<br>
    di due prodi figliuoi mastri di guerra<br>
    Fegèo nomati e Idèo. Precorsi agli altri<br>
    si fêr costoro incontro a Dïomede,<br>
    essi sul cocchio, ed ei pedone: e a fronte<br>
    divenuti così, scagliò primiero<br>
    la lung'asta Fegèo. L'asta al Tidìde<br>
    lambì l'omero manco, e non l'offese.<br>
    Col ferrato suo cerro allor secondo<br>
    mosse il Tidìde, né di mano indarno<br>
    il telo gli fuggì, ché tra le poppe<br>
    del nemico s'infisse, e dalla biga<br>
    lo spiombò. Diede Idèo, visto quel colpo,<br>
    un salto a terra, e in un col suo bel carro<br>
    smarrito abbandonò la pia difesa<br>
    dell'ucciso fratel. Né avrìa schivato<br>
    perciò la morte; ma Vulcan di nebbia<br>
    lo ricinse e servollo, onde non resti<br>
    il vecchio padre desolato al tutto.<br>
    Tolse i destrieri il vincitore, e trarli<br>
    da' compagni li fece alle sue navi.<br>
    Visti i due figli di Darete i Teucri<br>
    l'un freddo nella polve e l'altro in fuga,<br>
    turbârsi; e la glaucopide Minerva<br>
    preso per mano il fero Marte disse:<br>
    O Marte, Marte, esizïoso Iddio<br>
    che lordo ir godi d'uman sangue e al suolo<br>
    adeguar le città, non lasceremo<br>
    noi dunque battagliar soli tra loro<br>
    Teucri ed Achei, qualunque sia la parte<br>
    cui dar la palma vorrà Giove? Or via<br>
    ritiriamci, evitiam l'ira del nume.<br>
    In questo favellar trasse la scaltra<br>
    l'impetuoso Dio fuor del conflitto,<br>
    e su la riva riposar lo fece<br>
    dell'erboso Scamandro. Allora i Dànai<br>
    cacciâr li Teucri in fuga; e ognun de' duci<br>
    un fuggitivo uccise. Agamennóne<br>
    primier riversa il vasto Hodio dal carro,<br>
    degli Alizóni condottiero, e primo<br>
    al fuggir. Gli piantò l'asta nel tergo,<br>
    e fuor del petto uscir la fece. Ei cadde<br>
    romoroso, e suonâr l'armi sovr'esso.<br>
    Dalla glebosa Tarne era venuto<br>
    Festo figliuol del Mèone Boro. Il colse<br>
    Idomenèo coll'asta alla diritta<br>
    spalla nel punto che salìa sul carro.<br>
    Cadde il meschin d'orrenda notte avvolto,<br>
    e i servi lo spogliâr d'Idomenèo.<br>
    L'Atride Menelao di Strofio il figlio<br>
    Scamandrio uccise, cacciator famoso<br>
    cui la stessa Dïana ammaestrava<br>
    le fere a saettar quante ne pasce<br>
    montana selva. E nulla allor gli valse<br>
    la Diva amica degli strali, e nulla<br>
    l'arte dell'arco. Menelao lo giunse<br>
    mentre innanzi gli fugge, e tra le spalle<br>
    l'asta gli spinse, e trapassòglì il petto.<br>
    Boccon cadde il trafitto, e cupamente<br>
    l'armi sovr'esso rimbombar s'udiro.<br>
    Prole del fabbro Armònide, Fereclo<br>
    da Merïon fu spento. Era costui<br>
    per tutte guise di lavori industri<br>
    maraviglioso, e a Pallade Minerva<br>
    caramente diletto. Opra fur sua<br>
    di Paride le navi, onde principio<br>
    ebbe il danno de' Teucri, e di lui stesso,<br>
    perché i decreti degli Dei non seppe.<br>
    L'inseguì, lo raggiunse, lo percosse<br>
    nel destro clune Merïone, e sotto<br>
    l'osso vêr la vescica uscì la punta.<br>
    Gli mancâr le ginocchia, e guaiolando<br>
    e cadendo il coprì di morte il velo.<br>
    Mege uccise Pedèo, bastarda prole<br>
    d'Antènore, cui l'inclita Teano,<br>
    gratificando al suo consorte, avea<br>
    con molta cura nutricato al paro<br>
    dei diletti suoi figli. Si fe' sopra<br>
    a costui coll'acuta asta il Filìde<br>
    Mege, e alla nuca lo ferì. Trascorse<br>
    tra i denti il ferro, e gli tagliò la lingua.<br>
    Così concio egli cadde, e nella sabbia<br>
    fe' tenaglia co' denti al freddo acciaro.<br>
    Ipsènore, figliuol del generoso<br>
    Dolopïon, scamandrio sacerdote<br>
    riverito qual Dio, fugge davanti<br>
    al chiaro germe d'Evemone Eurìpilo.<br>
    Eurìpilo l'insegue, e via correndo<br>
    tal gli cala su l'omero un fendente<br>
    che il braccio gli recide. Sanguinoso<br>
    casca il mozzo lacerto nella polve,<br>
    e la purpurea morte e il violento<br>
    fato le luci gli abbuiâr. Di questi<br>
    tal nell'acerba pugna era il lavoro.<br>
    Ma di qual parte fosse Dïomede,<br>
    se troiano od acheo, mal tu sapresti<br>
    discernere, sì fervido ei trascorre<br>
    il campo tutto; simile alla piena<br>
    di tumido torrente che cresciuto<br>
    dalle piogge di Giove, ed improvviso<br>
    precipitando i saldi ponti abbatte<br>
    debil freno alle fiere onde, e de' verdi<br>
    campi i ripari rovesciando, ingoia<br>
    con fragor le speranze e le fatiche<br>
    de' gagliardi coloni: a questa guisa<br>
    sgominava il Tidìde e dissipava<br>
    le caterve de' Troi, che sostenerne<br>
    non potean, benché molti, la ruina.<br>
    Come Pandaro il vide sì furente<br>
    scorrere il campo, e tutte a sé dinanzi<br>
    scompigliar le falangi, alla sua mira<br>
    curvò subito l'arco, e l'irruente<br>
    eroe percosse alla diritta spalla.<br>
    Entrò pel cavo dell'usbergo il crudo<br>
    strale, e forollo, e il sanguinò. Coraggio,<br>
    forte allora gridò l'inclito figlio<br>
    di Licaon, magnanimi Troiani,<br>
    stimolate i cavalli, ritornate<br>
    alla pugna. Ferito è degli Achei<br>
    il più forte guerrier, né credo ei possa<br>
    a lungo tollerar l'acerbo colpo,<br>
    se vano feritor non mi sospinse<br>
    qua dalla Licia il re dell'arco Apollo.<br>
    Così gridava il vantator. Ma domo<br>
    non restò da quel colpo Dïomede,<br>
    che ritraendo il passo, e de' cavalli<br>
    coprendosi e del cocchio, al suo fedele<br>
    Capaneìde si rivolse, e disse:<br>
    Corri, Stènelo mio, scendi dal carro,<br>
    e dall'omero tosto mi divelli<br>
    questo acerbo quadrel. - Diè un salto a terra<br>
    Stènelo e corse, e l'aspro stral gli svelse<br>
    dall'omero trafitto. Per la maglia<br>
    dell'usbergo spicciava il caldo sangue,<br>
    e imperturbato sì l'eroe pregava:<br>
    Invitta figlia dell'Egìoco Giove,<br>
    se nelle ardenti pugne unqua a me fosti<br>
    del tuo favor cortese e al mio gran padre,<br>
    odimi, o Dea Minerva, ed or di nuovo<br>
    m'assisti, e al tiro della lancia mia<br>
    manda il mio feritor: dammi ch'io spegna<br>
    questo ventoso nebulon che grida<br>
    ch'io del Sol non vedrò più l'aurea luce.<br>
    Udì la Diva il prego, e a lui repente<br>
    e mani e piedi e tutta la persona<br>
    agile rese, e fattasi vicina<br>
    e manifesta disse: Ti rinfranca<br>
    Dïomede, e co' Troi pugna securo;<br>
    ch'io del tuo grande genitor Tidèo<br>
    l'invitta gagliardìa ti pongo in petto,<br>
    e la nube dagli occhi ecco ti sgombro<br>
    che la vista mortal t'appanna e grava,<br>
    onde tu ben discerna le divine<br>
    e l'umane sembianze. Ove alcun Dio<br>
    qui ti venga a tentar, tu con gli Eterni<br>
    non cimentarti, no; ma se in conflitto<br>
    vien la figlia di Giove Citerea,<br>
    l'acuto ferro adopra, e la ferisci.<br>
    Sparve, ciò detto, la cerulea Diva.<br>
    Allor diè volta e si mischiò tra' primi<br>
    combattenti il Tidìde, a pugnar pronto<br>
    più che prima d'assai; ché in quel momento<br>
    triplice in petto si sentì la forza.<br>
    Come lïon che, mentre il gregge assalta,<br>
    ferito dal pastor, ma non ucciso,<br>
    vie più s'infuria, e superando tutte<br>
    resistenze si slancia entro l'ovile:<br>
    derelitte, tremanti ed affollate<br>
    l'una addosso dell'altra si riversano<br>
    le pecorelle, ed ei vi salta in mezzo<br>
    con ingordo furor: tal dentro ai Teucri<br>
    diede il forte Tidìde. A prima giunta<br>
    Astìnoo uccise ed Ipenòr: trafisse<br>
    l'uno coll'asta alla mammella; all'altro<br>
    la paletta dell'omero percosse<br>
    con tale un colpo della grande spada,<br>
    che gli spiccò dal collo e dalla schiena<br>
    l'omero netto. Dopo questi addosso<br>
    ad Abante si spicca e a Poliido,<br>
    figli del veglio interprete di sogni<br>
    Euridamante; ma il meschin non seppe<br>
    nella lor dipartenza a questa volta<br>
    divinarne il destin, ch'ambi il Tidìde<br>
    li pose a morte e li spogliò. Drizzossi<br>
    quindi a Xanto e Faon figli a Fenopo,<br>
    ambo a lui nati nell'età canuta.<br>
    In amara vecchiezza il derelitto<br>
    genitor si struggea, ché d'altra prole,<br>
    cui sua reda lasciar, lieto non era.<br>
    Gli spense ambo il Tidìde, e lor togliendo<br>
    la cara vita, in aspre cure e in pianti<br>
    pose il misero padre, a cui negato<br>
    fu il vederli tornar dalla battaglia<br>
    salvi al suo seno; e di lui morto in lutto<br>
    ignoti eredi si partîr l'avere.<br>
    Due Prïamidi, Cromio ed Echemóne,<br>
    venìano entrambi in un sol cocchio. A questi<br>
    s'avventò Dïomede; e col furore<br>
    di lïon che una mandra al bosco assalta<br>
    e di giovenca o bue frange la nuca;<br>
    così mal conci entrambi il fier Tidìde<br>
    precipitolli dalla biga, e tolte<br>
    l'arme de' vinti, a' suoi sergenti ei dienne<br>
    i destrieri onde trarli alla marina.<br>
    Come de' Teucri sbarattar le file<br>
    videlo Enea, si mosse, e per la folta<br>
    e fra il rombo dell'aste discorrendo<br>
    a cercar diessi il valoroso e chiaro<br>
    figlio di Licaon, Pandaro. Il trova,<br>
    gli si appresenta e fa queste parole:<br>
    Pandaro, dov'è l'arco? ove i veloci<br>
    tuoi strali? ov'è la gloria in che qui nullo<br>
    teco gareggia, né verun si vanta<br>
    licio arcier superarti? Or su, ti sveglia,<br>
    alza a Giove la mano, un dardo allenta<br>
    contro costui, qualunque ei sia, che desta<br>
    cotanta strage, e sì malmena i Teucri,<br>
    de' quai già molti e forti a giacer pose:<br>
    se pur egli non fosse un qualche nume<br>
    adirato con noi per obblïati<br>
    sacrifizi: e de' numi acerba è l'ira.<br>
    Così d'Anchise il figlio. E il figlio a lui<br>
    di Licaone: O delle teucre genti<br>
    inclito duce Enea, se quello scudo<br>
    e quell'elmo a tre coni e quei destrieri<br>
    ben riconosco, colui parmi in tutto<br>
    il forte Dïomede. E nondimeno<br>
    negar non l'oso un immortal. Ma s'egli<br>
    è il mortale ch'io dico, il bellicoso<br>
    figliuolo di Tidèo, tanto furore<br>
    non è senza il favor d'un qualche iddio,<br>
    che di nebbia i celesti omeri avvolto<br>
    stagli al fianco, e dal petto gli disvìa<br>
    le veloci saette. Io gli scagliai<br>
    dianzi un dardo, e lo colsi alla diritta<br>
    spalla nel cavo del torace, e certo<br>
    d'averlo mi credea sospinto a Pluto.<br>
    Pur non lo spensi: e irato quindi io temo<br>
    qualche nume. Non ho su cui salire<br>
    or qui cocchio verun. Stolto! che in serbo<br>
    undici ne lasciai nel patrio tetto<br>
    di fresco fatti e belli, e di cortine<br>
    ricoperti, con due d'orzo e di spelda<br>
    ben pasciuti cavalli a ciascheduno.<br>
    E sì che il giorno ch'io partii, gli eccelsi<br>
    nostri palagi abbandonando, il veglio<br>
    guerriero Licaon molti ne dava<br>
    prudenti avvisi, e mi facea precetto<br>
    di guidar sempre mai montato in cocchio<br>
    le troiane coorti alla battaglia.<br>
    Certo era meglio l'obbedir; ma, folle!<br>
    nol feci, ed ebbi ai corridor riguardo,<br>
    temendo che assueti a largo pasto<br>
    di pasto non patissero difetto<br>
    in racchiusa città. Lasciàili adunque,<br>
    e pedon venni ad Ilio, ogni fidanza<br>
    posta nell'arco, che giovarmi poscia<br>
    dovea sì poco. Saettai con questo<br>
    due de' primi, l'Atride ed il Tidìde,<br>
    e ferii l'uno e l'altro, e il vivo sangue<br>
    ne trassi io sì, ma n'attizzai più l'ira.<br>
    In mal punto spiccai dunque dal muro<br>
    gli archi ricurvi il dì che al grande Ettore<br>
    compiacendo qua mossi, e de' Troiani<br>
    il comando accettai. Ma se redire,<br>
    se con quest'occhi riveder m'è dato<br>
    la patria, la consorte e la sublime<br>
    mia vasta reggia, mi recida ostile<br>
    ferro la testa, se di propria mano<br>
    non infrango e non getto nell'accese<br>
    vampe quest'arco inutile compagno.<br>
    E al borïoso il duce Enea: Non dire,<br>
    no, questi spregi. Della pugna il volto<br>
    cangerà, se ambedue sopra un medesmo<br>
    cocchio raccolti affronterem costui,<br>
    e farem delle nostre armi periglio.<br>
    Monta dunque il mio carro, e de' cavalli<br>
    di Troe vedi la vaglia, e come in campo<br>
    per ogni lato sappiano veloci<br>
    inseguire e fuggir. Questi (se avvegna<br>
    che il Tonante di nuovo a Dïomede<br>
    dia dell'armi l'onor), questi trarranno<br>
    salvi noi pure alla cittade. Or via<br>
    prendi tu questa sferza e queste briglie,<br>
    ch'io de' corsieri, per pugnar, ti cedo<br>
    il governo; o costui tu stesso affronta,<br>
    ché de' corsieri sarà mia la cura.<br>
    Sì (riprese il figliuol di Licaone)<br>
    tien tu le briglie, Enea, reggi tu stesso<br>
    i tuoi cavalli, che la mano udendo<br>
    del consueto auriga, il curvo carro<br>
    meglio trarranno, se fuggir fia forza<br>
    dal figlio di Tidèo. Se lor vien manco<br>
    la tua voce, potrìan per caso istrano<br>
    spaventati adombrarsi, e senza legge<br>
    aggirarsi pel campo, e a trarne fuori<br>
    della pugna indugiar tanto che il fero<br>
    Dïomede n'assegua impetuoso,<br>
    ed entrambi n'uccida, e via ne meni<br>
    i destrieri di Troe. Resta tu dunque<br>
    al timone e alle briglie, ché coll'asta<br>
    io del nemico sosterrò l'assalto.<br>
    Montâr, ciò detto, sull'adorno cocchio,<br>
    e animosi drizzâr contra il Tidìde<br>
    i veloci cavalli. Il chiaro figlio<br>
    di Capanèo li vide, ed all'amico<br>
    vòlto il presto parlar, Tidìde, ei disse,<br>
    mio diletto Tidìde, a pugnar teco<br>
    veggo pronti venir due di gran nerbo<br>
    valorosi guerrier, l'uno il famoso<br>
    Pandaro arciero che figliuol si vanta<br>
    di Licaone, e l'altro Enea che prole<br>
    vantasi ei pur di Venere e d'Anchise.<br>
    Su, presto in cocchio; ritiriamci, e incauto<br>
    tu non istarmi a furiar tra i primi<br>
    con sì gran rischio della dolce vita.<br>
    Bieco guatollo il gran Tidìde, e disse:<br>
    Non parlarmi di fuga. Indarno tenti<br>
    persuadermi una viltà. Fuggire<br>
    dal cimento e tremar, non lo consente<br>
    la mia natura: ho forze intégre, e sdegno<br>
    de' cavalli il vantaggio. Andrò pedone,<br>
    quale mi trovo, ad incontrar costoro;<br>
    ché Pallade mi vieta ogni paura.<br>
    Ma non essi ambedue salvi di mano<br>
    ci scapperan, dai rapidi sottratti<br>
    lor corridori, ed avverrà che appena<br>
    ne scampi un solo. Un altro avviso ancora<br>
    vo' dirti, e tu non l'obblïar. Se fia<br>
    che l'alto onore d'atterrarli entrambi<br>
    la prudente Minerva mi conceda,<br>
    tu per le briglie allora i miei cavalli<br>
    lega all'anse del cocchio, e ratto vola<br>
    ai cavalli d'Enea, e dai Troiani<br>
    via te li mena fra gli Achei. Son essi<br>
    della stirpe gentil di quei che Giove,<br>
    prezzo del figlio Ganimede, un giorno<br>
    a Troe donava; né miglior destrieri<br>
    vede l'occhio del Sole e dell'Aurora.<br>
    Al re Laomedonte il prence Anchise<br>
    la razza ne furò, sopposte ai padri<br>
    segretamente un dì le sue puledre<br>
    che di tale imeneo sei generosi<br>
    corsier gli partoriro. Egli n'impingua<br>
    quattro di questi a sé nel suo presepe,<br>
    e due ne cesse al figlio Enea, superbi<br>
    cavalli da battaglia. Ove n'avvegna<br>
    di predarli, n'avremo immensa lode.<br>
    Mentre seguìan tra lor queste parole,<br>
    quelli incitando i corridor veloci<br>
    tosto appressârsi, e Pandaro primiero<br>
    favellò: Bellicoso ardito figlio<br>
    dell'illustre Tidèo, poiché l'acuto<br>
    mio stral non ti domò, vengo a far prova<br>
    s'io di lancia ferir meglio mi sappia.<br>
    Così detto, la lunga asta vibrando<br>
    fulminolla, e colpì di Dïomede<br>
    lo scudo sì, che la ferrata punta<br>
    tutto passollo, e ne sfiorò l'usbergo.<br>
    Sei ferito nel fianco (alto allor grida<br>
    l'illustre feritor), né a lungo, io spero,<br>
    vivrai: la gloria che mi porti è somma.<br>
    Errasti, o folle, il colpo (imperturbato<br>
    gli rispose l'eroe); ben io m'avviso<br>
    ch'uno almeno di voi, pria di ristarvi<br>
    da questa zuffa, nel suo sangue steso<br>
    l'ira di Marte sazierà. Ciò detto,<br>
    scagliò. Minerva ne diresse il telo,<br>
    e a lui che curvo lo sfuggìa, cacciollo<br>
    tra il naso e il ciglio. Penetrò l'acuto<br>
    ferro tra' denti, ne tagliò l'estrema<br>
    lingua, e di sotto al mento uscì la punta.<br>
    Piombò dal cocchio, gli tonâr sul petto<br>
    l'armi lucenti, sbigottîr gli stessi<br>
    cavalli, e a lui si sciolsero per sempre<br>
    e le forze e la vita. Enea temendo<br>
    in man non caggia degli Achei l'ucciso,<br>
    scese, e protesa a lui l'asta e lo scudo<br>
    giravagli dintorno a simiglianza<br>
    di fier lïone in suo valor sicuro;<br>
    e parato a ferir qual sia nemico<br>
    che gli si accosti, il difendea gridando<br>
    orribilmente. Diè di piglio allora<br>
    ad un enorme sasso Dïomede<br>
    di tal pondo, che due nol porterebbero<br>
    degli uomini moderni; ed ei vibrandolo<br>
    agevolmente, e solo e con grand'impeto<br>
    scagliandolo, percosse Enea nell'osso<br>
    che alla coscia s'innesta ed è nomato<br>
    ciotola. Il fracassò l'aspro macigno<br>
    con ambi i nervi, e ne stracciò la pelle.<br>
    Diè del ginocchio al grave colpo in terra<br>
    l'eroe ferito, e colla man robusta<br>
    puntellò la persona. Un negro velo<br>
    gli coperse le luci, e qui perìa,<br>
    se di lui tosto non si fosse avvista<br>
    l'alma figlia di Giove Citerea<br>
    che d'Anchise pastor l'avea concetto.<br>
    Intorno al caro figlio ella diffuse<br>
    le bianche braccia, e del lucente peplo<br>
    gli antepose le falde, onde dall'armi<br>
    ripararlo, e impedir che ferro acheo<br>
    gli passi il petto e l'anima gl'involi.<br>
    Mentre al fiero conflitto ella sottragge<br>
    il diletto figliuol, Stènelo il cenno<br>
    membrando dell'amico, ne sostiene<br>
    in disparte i cavalli, e prestamente<br>
    all'anse della biga avviluppate<br>
    le redini, s'avventa ai ben chiomati<br>
    corridori d'Enea; di mezzo ai Teucri<br>
    agli Achivi li spinge, ed alle navi<br>
    spedisceli fidati al dolce amico<br>
    Dëipilo, cui sopra ogni altro eguale,<br>
    perché d'alma conforme, in pregio ei tiene.<br>
    Esso intanto l'eroe capaneìde<br>
    rimontato il suo cocchio, e in man riprese<br>
    le riluccnti briglie, allegramente<br>
    de' cavalli sonar l'ugna facea<br>
    dietro il Tidìde che coll'empio ferro<br>
    l'alma Venere insegue, la sapendo<br>
    non una delle Dee che de' mortali<br>
    godon le guerre amministrar, siccome<br>
    Minerva e la di mura atterratrice<br>
    torva Bellona, ma un'imbelle Diva.<br>
    Poiché raggiunta per la folta ei l'ebbe,<br>
    abbassò l'asta il fiero, e coll'acuto<br>
    ferro l'assalse, e della man gentile<br>
    gli estremi le sfiorò verso il confine<br>
    della palma. Forò l'asta la cute,<br>
    rotto il peplo odoroso a lei tessuto<br>
    dalle Grazie, e fluì dalla ferita<br>
    l'icòre della Dea, sangue immortale,<br>
    qual corre de' Beati entro le vene;<br>
    ch'essi, né frutto cereal gustando<br>
    né rubicondo vino, esangui sono,<br>
    e quindi han nome d'Immortali. Al colpo<br>
    died'ella un forte grido, e dalle braccia<br>
    depose il figlio, a cui difesa Apollo<br>
    corse tosto, e l'ascose entro una nube,<br>
    onde camparlo dall'achee saette.<br>
    Il bellicoso Dïomede intanto,<br>
    Cedi, figlia di Giove, alto gridava,<br>
    cedi il piè dalla pugna. E non ti basta<br>
    sedur d'imbelli femminette il core?<br>
    Se qui troppo t'avvolgi, io porto avviso<br>
    che tale desteratti orror la guerra,<br>
    ch'anco il sol nome ti darà paura.<br>
    Disse; ed ella turbata ed affannosa<br>
    partiva. La veloce Iri per mano<br>
    la prese, la tirò fuor del tumulto<br>
    carca di doglie e livida le nevi<br>
    della morbida cute. Alla sinistra<br>
    della pugna seduto il furibondo<br>
    Marte trovò: la grande asta del Nume<br>
    e i veloci corsier cingea la nebbia.<br>
    Gli abbracciò le ginocchia supplicando<br>
    la sorella, e gridò: Caro fratello,<br>
    miserere di me, dammi il tuo cocchio<br>
    ond'io salga all'Olimpo. Assai mi cruccia<br>
    una ferita che mi feo la destra<br>
    d'un ardito mortal, di Dïomede,<br>
    che pur con Giove piglierìa contesa.<br>
    Sì prega, e Marte i bei destrier le cede.<br>
    Salì sul cocchio allor la dolorosa,<br>
    salì al suo fianco la taumanzia figlia,<br>
    e in man tolte le briglie, a tutto corso<br>
    i cavalli sferzò che desïosi<br>
    volavano. Arrivâr tosto all'Olimpo,<br>
    eccelsa sede degli Eterni. Quivi<br>
    arrestò la veloce Iri i corsieri,<br>
    li disciolse dal giogo, e ristorolli<br>
    d'immortal cibo. La divina intanto<br>
    Venere al piede si gittò dell'alma<br>
    genitrice Dïona, che la figlia<br>
    raccogliendo al suo seno, e colla mano<br>
    la carezzando e interrogando, Oh! disse,<br>
    oh! chi mai de' Celesti si permise,<br>
    amata figlia, in te sì grave offesa,<br>
    come rea di gran fallo alla scoperta?<br>
    Il superbo Tidìde Dïomede,<br>
    rispose Citerea, l'empio ferimmi<br>
    perché il mio figlio, il mio sovra ogni cosa<br>
    diletto Enea sottrassi dalla pugna,<br>
    che pugna non è più di Teucri e Achivi,<br>
    ma d'Achivi e di numi. - E a lei Dïona<br>
    inclita Diva replicò: Sopporta<br>
    in pace, o figlia, il tuo dolor; ché molti<br>
    degl'Immortali con alterno danno<br>
    molte soffrimmo dai mortali offese.<br>
    Le soffrì Marte il dì che gli Aloìdi<br>
    Oto e il forte Efïalte l'annodaro<br>
    d'aspre catene. Un anno avvinto e un mese<br>
    in carcere di ferro egli si stette,<br>
    e forse vi perìa, se la leggiadra<br>
    madrigna Eeribèa nol rivelava<br>
    al buon Mercurio che di là furtivo<br>
    lo sottrasse, già tutto per la lunga<br>
    e dolorosa prigionìa consunto.<br>
    Le soffrì Giuno allor che il forte figlio<br>
    d'Anfitrïone con trisulco dardo<br>
    la destra poppa le piagò, sì ch'ella<br>
    d'alto duol ne fu colta. Anco il gran Pluto<br>
    dal medesmo mortal figlio di Giove<br>
    aspro sofferse di saetta un colpo<br>
    là su le porte dell'Inferno, e tale<br>
    lo conquise un dolor, che lamentoso<br>
    e con lo stral ne' duri omeri infisso<br>
    all'Olimpo sen venne, ove Peone,<br>
    di lenitivi farmaci spargendo<br>
    la ferita, il sanò; ché sua natura<br>
    mortal non era: ma ben era audace<br>
    e scellerato il feritor che d'ogni<br>
    nefario fatto si fea beffe, osando<br>
    fin gli abitanti saettar del cielo.<br>
    Oggi contro te pur spinse Minerva<br>
    il figlio di Tidèo. Stolto! ché seco<br>
    punto non pensa che son brevi i giorni<br>
    di chi combatte con gli Dei: né babbo<br>
    lo chiameran tornato dalla pugna<br>
    i figlioletti al suo ginocchio avvolti.<br>
    Benché forte d'assai, badi il Tidìde<br>
    ch'un più forte di te seco non pugni;<br>
    badi che l'Adrastina Egïalèa,<br>
    di Dïomede generosa moglie,<br>
    presto non debba risvegliar dal sonno<br>
    ululando i famigli, e il forte Acheo<br>
    plorar che colse il suo virgineo fiore.<br>
    In questo dir con ambedue le palme<br>
    la man le asterse dal rappreso icòre,<br>
    e la man si sanò, queta ogni doglia.<br>
    Riser Giuno e Minerva a quella vista,<br>
    e con amaro motteggiar la Diva<br>
    dalle glauche pupille il genitore<br>
    così prese a tentar. Padre, senz'ira<br>
    un fiero caso udir vuoi tu? Ciprigna<br>
    qualche leggiadra Achea sollecitando<br>
    a seguir seco i suoi Teucri diletti,<br>
    nel carezzarla ed acconciarle il peplo,<br>
    a un aurato ardiglione, ohimè! s'è punta<br>
    la dilicata mano. - Il sommo padre<br>
    grazïoso sorrise, e a sé chiamata<br>
    l'aurea Venere, Figlia, le dicea,<br>
    per te non sono della guerra i fieri<br>
    studi, ma l'opre d'Imeneo soavi.<br>
    A queste intendi, ed il pensier dell'armi<br>
    tutto a Marte lo lascia ed a Minerva.<br>
    Mentre in cielo seguìan queste favelle,<br>
    contro il figlio d'Anchise il bellicoso<br>
    Dïomede si spinge, né l'arresta<br>
    il saper che la man d'Apollo il copre.<br>
    Desïoso di porre Enea sotterra<br>
    e spogliarlo dell'armi peregrine,<br>
    nulla ei rispetta un sì gran Dio. Tre volte<br>
    a morte l'assalì, tre volte Apollo<br>
    gli scosse in faccia il luminoso scudo.<br>
    Ma come il forte Calidonio al quarto<br>
    impeto venne, il saettante nume<br>
    terribile gridò: Guarda che fai;<br>
    via di qua, Dïomede; il paragone<br>
    non tentar degli Dei, ché de' Celesti<br>
    e de' terrestri è disugual la schiatta.<br>
    Disse; e alquanto l'eroe ritrasse il piede<br>
    l'ira evitando dell'arciero Apollo,<br>
    che, fuor condutto della mischia Enea,<br>
    nella sagrata Pergamo fra l'are<br>
    del suo delubro il pose. Ivi Latona,<br>
    ivi l'amante dello stral Dïana<br>
    lo curâr, l'onoraro. Intanto Apollo<br>
    formò di tenue nebbia una figura<br>
    in sembianza d'Enea; d'Enea le finse<br>
    l'armi, e dintorno al vano simulacro<br>
    Teucri ed Achei facean di targhe e scudi<br>
    un alterno spezzar che intorno ai petti<br>
    orrendo risonava. Allor si volse<br>
    al Dio dell'armi il Dio del giorno, e disse:<br>
    Eversor di città, Marte omicida,<br>
    che sol nel sangue esulti, e non andrai<br>
    ad aggredir tu dunque, a cacciar lungi<br>
    questo altiero mortal, questo Tidìde<br>
    che alle mani verrìa con Giove ancora?<br>
    Egli assalse e ferì prima Ciprigna<br>
    al carpo della mano; indi avventossi<br>
    a me medesmo coll'ardir d'un Dio.<br>
    Sì dicendo, s'assise alto sul colmo<br>
    della pergàmea rocca, e il rovinoso<br>
    Marte sen corse a concitar de' Teucri<br>
    le schiere, e preso d'Acamante il volto,<br>
    d'Acamante de' Traci esimio duce,<br>
    così prese a spronar di Priamo i figli:<br>
    Illustri Prïamìdi, e sino a quando<br>
    permetterete della vostra gente<br>
    per la man degli Achei sì rio macello?<br>
    Sin tanto forse che la strage arrivi<br>
    alle porte di Troia? A terra è steso<br>
    l'eroe che al pari del divino Ettorre<br>
    onoravamo, Enea preclaro figlio<br>
    del magnanimo Anchise. Andiam, si voli<br>
    alla difesa di cotanto amico.<br>
    Destâr la forza e il cor d'ogni guerriero<br>
    queste parole. Sarpedon con aspre<br>
    rampogne allora rabbuffando Ettorre,<br>
    Dove andò, gli dicea, l'alto valore<br>
    che poc'anzi t'avevi? E pur t'udimmo<br>
    vantarti che tu sol senza l'aita<br>
    de' collegati, e co' tuoi soli affini<br>
    e co' fratei bastavi alla difesa<br>
    della città. Ma niuno io qui ne veggo,<br>
    niun ne ravviso di costor, ché tutti<br>
    trepidanti s'arretrano siccome<br>
    timidi veltri intorno ad un leone:<br>
    e qui frattanto combattiam noi soli,<br>
    noi venuti in sussidio. Io che mi sono<br>
    pur della lega, di lontana al certo<br>
    parte mi mossi, dalla licia terra,<br>
    dal vorticoso Xanto, ove la cara<br>
    moglie ed un figlio pargoletto e molti<br>
    lasciai di quegli averi a cui sospira<br>
    l'uomo mai sempre bisognoso. E pure<br>
    alleato, qual sono, i miei guerrieri<br>
    esorto alla battaglia, ed io medesmo<br>
    sto qui pronto a pugnar contra costui,<br>
    benché qui nulla io m'abbia che il nemico<br>
    rapir mi possa, né portarlo seco.<br>
    E tu ozïoso ti ristai? né almeno<br>
    agli altri accenni di far fronte, e in salvo<br>
    por le consorti? Guàrdati, che presi,<br>
    siccome in ragna che ogni cosa involve,<br>
    non divenghiate del crudel nemico<br>
    cattura e preda, e ch'ei tra poco al suolo<br>
    la vostr'alma cittade non adegui.<br>
    A te tocca l'aver di ciò pensiero<br>
    e giorno e notte, a te dell'alleanza<br>
    i capitani supplicar, che fermi<br>
    resistano al lor posto, e far che niuna<br>
    cagion più sorga di rampogne acerbe.<br>
    D'Ettore al cor fu morso amaro il detto<br>
    di Sarpedonte, sì che tosto a terra<br>
    saltò dal cocchio in tutto punto, e l'asta<br>
    scotendo ad animar corse veloce<br>
    d'ogni parte i Troiani alla battaglia,<br>
    e destò mischia dolorosa. Allora<br>
    voltâr la fronte i Teucri, e impetuosi<br>
    fêrsi incontro agli Achei, che stretti insieme<br>
    gli aspettâr di piè fermo e senza tema.<br>
    Come allor che di Zefiro lo spiro<br>
    disperde per le sacre aie la pula,<br>
    mentre la bionda Cerere la scevra<br>
    dal suo frutto gentil, che il buon villano<br>
    vien ventilando; lo leggier spulezzo<br>
    tutta imbianca la parte ove del vento<br>
    lo sospinge il soffiar: così gli Achivi<br>
    inalbava la polve al cielo alzata<br>
    dall'ugna de' cavalli entrati allora<br>
    sotto la sferza degli aurighi in zuffa.<br>
    Difilati portavano i Troiani<br>
    il valor delle destre, e furïoso<br>
    li soccorrea Gradivo discorrendo<br>
    il campo tutto, e tutta di gran buio<br>
    la battaglia coprendo. E sì di Febo<br>
    i precetti adempìa, di Febo Apollo<br>
    d'aurea spada precinto, che comando<br>
    dato gli avea d'accendere ne' Teucri<br>
    l'ardimento guerrier, vista partire<br>
    l'aiutatrice degli Achei Minerva.<br>
    Fuori intanto de' pingui aditi sacri<br>
    Enea messo da Febo, e per lui tutto<br>
    di gagliardìa ripieno appresentossi<br>
    a' suoi compagni che gioîr, vedendo<br>
    vivo e salvo il guerriero e rintegrato<br>
    delle pristine forze. Ma gravarlo<br>
    d'alcun dimando il fier nol consentìa<br>
    lavor dell'armi che dell'arco il divo<br>
    sire eccitava, e l'omicida Marte,<br>
    e la Discordia ognor furente e pazza.<br>
    D'altra parte gli Aiaci e Dïomede<br>
    e il re dulìchio anch'essi alla battaglia<br>
    raccendono gli Achei già per sé stessi<br>
    né la furia tementi né le grida<br>
    de' Dardani, ma fermi ad aspettarli.<br>
    Quai nubi che de' monti in su la cima<br>
    immote arresta di Saturno il figlio<br>
    quando l'aria è tranquilla e il furor dorme<br>
    degli Aquiloni o d'altro impetuoso<br>
    di nubi fugator vento sonoro;<br>
    di piè fermo così senza veruno<br>
    pensier di fuga attendono gli Achivi<br>
    de' Troiani l'assalto. E Agamennóne<br>
    per le file scorrendo, e molte cose<br>
    d'ogni parte avvertendo, Amici, ei grida,<br>
    uomini siate e di cor forte, e ognuno<br>
    nel calor della pugna il guardo tema<br>
    del suo compagno. De' guerrier che infiamma<br>
    generoso pudore, i salvi sono<br>
    più che gli uccisi; chi rossor di fuga<br>
    non sente, ha persa coll'onor la forza.<br>
    Scagliò l'asta, ciò detto, ed un guerriero<br>
    percosse de' primai, commilitone<br>
    del magnanimo Enea, Dëicoonte,<br>
    di Pèrgaso figliuol tenuto in pregio<br>
    dai Teucri al paro che di Priamo i figli,<br>
    perché presto a pugnar sempre tra' primi.<br>
    Colpillo Atride nell'opposto scudo<br>
    che difesa non fece. Trapassollo<br>
    tutto la lancia, e per lo cinto all'imo<br>
    ventre discese. Strepitoso ei cadde,<br>
    e l'armi rimbombâr sovra il caduto.<br>
    Enea diè morte di rincontro a due<br>
    valentissimi, Orsiloco e Cretone,<br>
    figli a Dïòcle, della ben costrutta<br>
    città di Fere un ricco abitatore.<br>
    Scendea costui dal fiume Alfeo che largo<br>
    la pilia terra di bell'acque inonda:<br>
    Alfèo produsse Orsiloco di molte<br>
    genti signore, Orsiloco Dïòcle,<br>
    e Dïòcle costor, mastri di guerra<br>
    d'un sol parto acquistati. Aveano entrambi<br>
    già fatti adulti navigato a Troia<br>
    per onor degli Atridi, e qui la vita<br>
    entrambi terminâr. Quai due leoni,<br>
    cui la madre sul monte entro i recessi<br>
    d'alto speco educò, fan ruba e guasto<br>
    delle mandre, de' greggi e delle stalle,<br>
    finché dal ferro de' pastor raggiunti<br>
    caggiono anch'essi; e tali allor dall'asta<br>
    d'Enea percossi caddero costoro<br>
    col fragor di recisi eccelsi abeti.<br>
    Strinse pietà dei due caduti il petto<br>
    del prode Menelao, che tosto innanzi<br>
    si spinse di lucenti armi vestito<br>
    l'asta squassando. E Marte, che domarlo<br>
    per man d'Enea fa stima, il cor gli attizza.<br>
    Del magnanimo Nestore il buon figlio<br>
    Antiloco osservollo, e un qualche danno<br>
    paventando all'Atride, un qualche grave<br>
    storpio all'impresa degli Achei, processe<br>
    nell'antiguardo. Già s'aveano incontro<br>
    abbassate le picche i due campioni<br>
    pronti a ferir, quando d'Atride al fianco<br>
    Antiloco comparve: e di due tali<br>
    viste le forze in un congiunte, Enea,<br>
    benché prode guerriero, retrocesse.<br>
    Trassero questi tra gli Achei gli estinti<br>
    Orsiloco e Cretone, e d'ambedue<br>
    le miserande spoglie in man deposte<br>
    degli amici, dier volta, e nella pugna<br>
    novellamente si mischiâr tra' primi.<br>
    Fu morto il duce allor de' generosi<br>
    scudati Paflagoni, il marziale<br>
    Pilemene. Il ferì d'asta alla spalla<br>
    l'Atride Menelao. Lo suo sergente<br>
    ed auriga Midon, gagliardo figlio<br>
    d'Antimnio, cadde per la man d'Antiloco.<br>
    Dava questo Midon, per via fuggirsi,<br>
    la volta al cocchio. Antiloco nel pieno<br>
    del cubito il ferì con tale un colpo<br>
    di sasso, che gittògli al suol le belle<br>
    eburnee briglie. Gli fu tosto sopra<br>
    il feritor col brando, e su la tempia<br>
    d'un dritto l'attastò, che giù dal carro<br>
    lo travolse, e ficcògli nella sabbia<br>
    testa e spalle. Anelante in quello stato<br>
    ei restossi gran pezza, ché profondo<br>
    era il sabbion; finché i destrier del tutto<br>
    lo riversâr calpesto nella polve.<br>
    Diè lor di piglio Antiloco, e veloce<br>
    col flagello li spinse al campo acheo.<br>
    Com'Ettore di mezzo all'ordinanze<br>
    vide lor prove, impetuoso mosse<br>
    con alte grida ad investirli, e dietro<br>
    de' Teucri si traea le forti squadre<br>
    cui Marte è duce e la feral Bellona.<br>
    Bellona in compagnìa vien dell'orrendo<br>
    tumulto della zuffa; e Marte in pugno<br>
    palleggia un'asta smisurata, e or dietro<br>
    or davanti cammina al grande Ettorre.<br>
    Turbossi a quella vista il bellicoso<br>
    Tidìde; e quale della strada ignaro<br>
    vïator che trascorsa un'ampia landa<br>
    giunge a rapido fiume che mugghiante<br>
    l'onda del mar devolve, e visto il flutto<br>
    che freme e spuma, di fuggir s'affretta<br>
    l'orme sue ricalcando: a questa guisa<br>
    retrocesse il Tidìde, e al suo drappello<br>
    volgendo le parole: Amici, ei disse,<br>
    qual fia stupor se forte d'asta e audace<br>
    combattente si mostra il duce Ettorre?<br>
    Sempre al fianco gli viene un qualche iddio<br>
    che alla morte l'invola; ed or lo stesso<br>
    Marte in sembianza d'un mortal l'assiste.<br>
    Non vogliate attaccar dunque co' numi<br>
    ostinata contesa, e date addietro,<br>
    ma col viso ognor vòlto all'inimico.<br>
    Mentr'egli sì dicea, scagliârsi i Teucri<br>
    addosso alla sua schiera. E quivi Ettorre<br>
    a morte mise due guerrier, nell'armi<br>
    assai valenti e in un sol cocchio ascesi,<br>
    Anchïalo e Meneste. Ebbe di loro<br>
    pietade il grande Telamonio Aiace,<br>
    e féssi avanti e stette, e la lucente<br>
    asta lanciando, Anfio colpì, che figlio<br>
    di Selago tenea suo seggio in Peso<br>
    ricco d'ampie campagne. Ma la nera<br>
    Parca ad Ilio il menò confederato<br>
    del re troiano e de' suoi figli. Il colse<br>
    sul cinto il lungo telamonio ferro,<br>
    e nell'imo del ventre si confisse.<br>
    Diè cadendo un rimbombo, e a dispogliarlo<br>
    corse l'illustre vincitor; ma un nembo<br>
    i Troiani piovean di frecce acute<br>
    che d'irta selva gli coprîr lo scudo.<br>
    Ben egli al morto avvicinossi, e il petto<br>
    calcandogli col piè, la fulgid'asta<br>
    ne sferrò, ma dall'omero le belle<br>
    armi rapirgli non poteo: sì densa<br>
    la grandine il premea delle saette.<br>
    E temendo l'eroe nol circuisse<br>
    de' Troiani la piena, che ristretti<br>
    erano e molti e poderosi, e tutti<br>
    con armi d'ogni guisa e d'ogni tiro<br>
    ad incalzarlo, a repulsarlo intesi,<br>
    ei benché forte e di gran corpo e d'alto<br>
    ardir diè volta, e si ritrasse addietro.<br>
    Mentre questi alle mani in questa parte<br>
    si travaglian così, nemico fato<br>
    contra l'illustre Sarpedon sospinse<br>
    l'Eraclide Tlepòlemo, guerriero<br>
    di gran persona e di gran possa. Or come<br>
    a fronte si trovâr quinci il nepote<br>
    e quindi il figlio del Tonante Iddio,<br>
    Tlepòlemo primiero così disse:<br>
    Duce de' Licii Sarpedon, qual uopo<br>
    rozzo in guerra a tremar qua ti condusse?<br>
    È mentitor chi dell'Egìoco Giove<br>
    germe ti dice. Dal valor dei forti,<br>
    che nell'andata età nacquer di lui,<br>
    troppo lungi se' tu. Ben altro egli era<br>
    il mio gran genitor, forza divina,<br>
    cuor di leone. Qua venuto un giorno<br>
    a via menar del re Laomedonte<br>
    i promessi destrieri, egli con sole<br>
    sei navi e pochi armati Ilio distrusse,<br>
    e vedovate ne lasciò le vie.<br>
    Tu sei codardo, tu a perir qui traggi<br>
    i tuoi soldati, tu veruna aita,<br>
    col tuo venir di Licia, non darai<br>
    alla dardania gente; e quando pure<br>
    un gagliardo ti fossi, il braccio mio<br>
    qui stenderatti e spingeratti a Pluto.<br>
    E di rimando a lui de' Licii il duce:<br>
    Tlepòlemo, le sacre iliache mura<br>
    Ercole, è ver, distrusse, e la scempiezza<br>
    del frigio sire il meritò, che ingrato<br>
    al beneficio con acerbi detti<br>
    oltraggiollo; e i destrieri, alta cagione<br>
    di sua venuta, gli negò. Ma i vanti<br>
    paterni non torran che la mia lancia<br>
    qui non ti prostri. Tu morrai: son io<br>
    che tel predìco, e a me l'onor qui tosto<br>
    darai della vittoria, e l'alma a Pluto.<br>
    Ciò detto appena, sollevaro in alto<br>
    i ferrati lor cerri ambo i guerrieri,<br>
    ed ambo a un tempo gli scagliâr. Percosse<br>
    Sarpedonte il nemico a mezzo il collo,<br>
    sì che tutto il passò l'asta crudele,<br>
    e a lui gli occhi coperse eterna notte.<br>
    Ma il telo uscito nel medesmo istante<br>
    dalla man di Tlepòlemo la manca<br>
    coscia ferì di Sarpedon. Passolla<br>
    infino all'osso la fulminea punta,<br>
    ma non diè morte, ché vietollo il padre.<br>
    Accorsero gli amici, e dal tumulto<br>
    sottrassero l'eroe che del confitto<br>
    telo di molto si dolea, né mente<br>
    v'avea posto verun, né s'avvisava<br>
    di sconficcarlo dalla coscia offesa,<br>
    onde espedirne il camminar: tant'era<br>
    del salvarlo la fretta e la faccenda.<br>
    Dall'altra parte i coturnati Achei<br>
    di Tlepòlemo anch'essi dalla pugna<br>
    ritraggono la salma. Al doloroso<br>
    spettacolo la forte alma d'Ulisse<br>
    si commosse altamente; e in suo pensiero<br>
    divisando ne vien s'ei prima insegua<br>
    di Giove il figlio, o più gli torni il darsi<br>
    alla strage de' Licii. Alla sua lancia<br>
    non concedean le Parche il porre a morte<br>
    del gran Tonante il valoroso seme.<br>
    Scagliasi ei dunque da Minerva spinto<br>
    nella folta dei Licii, e quivi uccide<br>
    l'un sovra l'altro Alastore, Cerano,<br>
    Cromio, Pritani, Alcandro, e Noemone<br>
    ed Alio: e più n'avrìa di lor prostrati<br>
    il divino guerrier, se il grande Ettorre<br>
    di lui non s'accorgea. Tra i primi ei dunque<br>
    processe di corrusche armi splendente,<br>
    e portante il terror ne' petti argivi.<br>
    Come il vide vicin fe' lieto il core<br>
    Sarpedonte, e con voce lamentosa:<br>
    Generoso Prïamide, dicea,<br>
    non lasciarmi giacer preda al nemico:<br>
    mi soccorri, e la vita m'abbandoni<br>
    nella vostra città, poiché m'è tolto<br>
    il tornarmi al natìo dolce terreno,<br>
    e d'allegrezza spargere la mia<br>
    diletta moglie e il pargoletto figlio.<br>
    Non rispose l'eroe; ma desïoso<br>
    di vendicarlo e ricacciar gli Achivi<br>
    colla strage di molti, oltre si spinse.<br>
    In questo mezzo la pietosa cura<br>
    de' compagni adagiò sotto un bel faggio<br>
    a Giove sacro Sarpedonte, e il telo<br>
    dalla piaga gli svelse il valoroso<br>
    diletto amico Pelagon. Nell'opra<br>
    svenne il ferito, e s'annebbiò la vista;<br>
    ma l'aura boreal, che fresca intorno<br>
    ventavagli, tornò ne' primi uffici<br>
    della vita gli spirti; e nell'anelo<br>
    petto affannoso ricreògli il core.<br>
    Da Marte intanto e dall'ardente Ettorre<br>
    assaliti gli Achei né paurosi<br>
    verso le navi si fuggìan, né arditi<br>
    farsi innanzi sapean. Ma quando il grido<br>
    corse tra lor che Marte era co' Teucri,<br>
    indietro si piegâr sempre cedendo.<br>
    Or chi prima, chi poi fu l'abbattuto<br>
    dal ferreo Marte e dall'audace Ettorre?<br>
    Teutrante che sembianza avea d'un Dio,<br>
    l'agitatore di cavalli Oreste,<br>
    il vibrator di lancia Etolio Treco,<br>
    e l'Enopide Elèno, ed Enomào,<br>
    e d'armi adorno di color diverso<br>
    Oresbio che a far d'oro alte conserve<br>
    posto il pensier, tenea suo seggio in Ila<br>
    appo il lago Cefisio ov'altri assai<br>
    opulenti Beozi avean soggiorno.<br>
    Tale e tanta d'Achivi occisïone<br>
    Giuno mirando, a Pallade si volse,<br>
    e con preste parole: Ohimè! le disse,<br>
    invitta figlia dell'Egìoco Giove,<br>
    se libera lasciam dell'omicida<br>
    Marte la furia, indarno a Menelao<br>
    noi promettemmo dell'iliache torri<br>
    la caduta, e felice il suo ritorno.<br>
    Or via, scendiamo, e di valor noi pure<br>
    facciam prova laggiù. Disse, e Minerva<br>
    tenne l'invito. Allor la veneranda<br>
    Saturnia Giuno ad allestir veloce<br>
    corse i d'oro bardati almi destrieri.<br>
    Immantinente al cocchio Ebe le curve<br>
    ruote innesta. Un ventaglio apre ciascuna<br>
    d'otto raggi di bronzo, e si rivolve<br>
    sovra l'asse di ferro. Il giro è tutto<br>
    d'incorruttibil oro, ma di bronzo<br>
    le salde lame de' lor cerchi estremi.<br>
    Maraviglia a veder! Son puro argento<br>
    i rotondi lor mozzi, e vergolate<br>
    d'argento e d'ôr del cocchio anco le cinghie<br>
    con ambedue dell'orbe i semicerchi,<br>
    a cui sospese consegnar le guide.<br>
    Si dispicca da questo e scorre avanti<br>
    pur d'argento il timone, in cima a cui<br>
    Ebe attacca il bel giogo e le leggiadre<br>
    pettiere; e queste parimenti e quello<br>
    d'auro sono contesti. Desïosa<br>
    Giuno di zuffe e del rumor di guerra,<br>
    gli alipedi veloci al giogo adduce.<br>
    Né Minerva s'indugia. Ella diffuso<br>
    il suo peplo immortal sul pavimento<br>
    delle sale paterne, effigïato<br>
    peplo, stupendo di sua man lavoro,<br>
    e vestita di Giove la corazza,<br>
    di tutto punto al lagrimoso ballo<br>
    armasi. Intorno agli omeri divini<br>
    pon la ricca di fiocchi Egida orrenda,<br>
    che il Terror d'ogn'intorno incoronava.<br>
    Ivi era la Contesa, ivi la Forza,<br>
    ivi l'atroce Inseguimento, e il diro<br>
    Gorgonio capo, orribile prodigio<br>
    dell'Egìoco signore. Indi alla fronte<br>
    l'aurea celata impone irta di quattro<br>
    eccelsi coni, a ricoprir bastante<br>
    eserciti e città. Tale la Diva<br>
    monta il fulgido cocchio, e l'asta impugna<br>
    pesante, immensa, poderosa, ond'ella<br>
    intere degli eroi le squadre atterra<br>
    irata figlia di potente iddio.<br>
    Giuno, al governo delle briglie, affretta<br>
    col flagello i corsieri. Cigolando<br>
    per sé stesse s'aprîr l'eteree porte<br>
    custodite dall'Ore a cui commessa<br>
    del gran cielo è la cura e dell'Olimpo,<br>
    onde serrare e disserrar la densa<br>
    nube che asconde degli Dei la sede.<br>
    Per queste porte dirizzâr le Dive<br>
    i docili cavalli, e ritrovaro<br>
    scevro dagli altri Sempiterni e solo<br>
    su l'alta vetta dell'Olimpo assiso<br>
    di Saturno il gran figlio. Ivi i destrieri<br>
    sostò la Diva dalle bianche braccia,<br>
    e il supremo de' numi interrogando:<br>
    Giove padre, gli disse, e non ti prende<br>
    sdegno de' fatti di Gradivo atroci?<br>
    Non vedi quanta e quale il furibondo<br>
    strage non giusta degli Achei commette?<br>
    Io ne son dolorosa: e queti intanto<br>
    si letiziano Apollo e Citerea,<br>
    essi che questo d'ogni legge schivo<br>
    forsennato aizzâr. Padre, s'io scendo<br>
    a rintuzzar l'audace, a discacciarlo<br>
    dalla pugna, n'andrai tu meco in ira?<br>
    Va, le rispose delle nubi il sire,<br>
    spingi contra costui la predatrice<br>
    Minerva, a farlo assai dolente usata.<br>
    Di ciò lieta la Dea fe' su le groppe<br>
    de' corsieri sonar la sferza; e quelli<br>
    infra la terra e lo stellato cielo<br>
    desïosi volaro; e quanto vede<br>
    d'aereo spazio un uom che in alto assiso<br>
    stende il guardo sul mar, tanto d'un salto<br>
    ne varcâr delle Dive i tempestosi<br>
    destrier. Là giunte dove l'onde amiche<br>
    confondono davanti all'alta Troia<br>
    Simoenta e Scamandro, ivi rattenne<br>
    Giuno i cavalli, gli staccò dal cocchio,<br>
    e di nebbia li cinse. Il Simoenta<br>
    loro un pasco fornì d'ambrosie erbette.<br>
    Tacite allora, e col leggiero incesso<br>
    di timide colombe ambe le Dive<br>
    appropinquârsi al campo acheo, bramose<br>
    di dar soccorso a' combattenti. E quando<br>
    arrivâr dove molti e valorosi,<br>
    come stuol di cinghiali o di lïoni,<br>
    si stavano ristretti intorno al forte<br>
    figliuolo di Tidèo, presa la forma<br>
    di Stèntore che voce avea di ferro,<br>
    e pareggiava di cinquanta il grido,<br>
    Giuno sclamò: Vituperati Argivi,<br>
    mere apparenze di valor, vergogna!<br>
    Finché mostrossi in campo la divina<br>
    fronte d'Achille, non fur osi i Teucri<br>
    scostarsi mai dalle dardanie porte;<br>
    cotanto di sua lancia era il terrore.<br>
    Or lungi dalle mura insino al mare<br>
    vengono audaci a cimentar la pugna.<br>
    Sì dicendo svegliò di ciascheduno<br>
    e la forza e l'ardir. Sorgiunse in questa<br>
    la cerula Minerva a Dïomede<br>
    ch'appo il carro la piaga, onde l'offese<br>
    di Pandaro lo stral, refrigerava;<br>
    e colla stanca destra sollevando<br>
    dello scudo la soga tutta molle<br>
    di molesto sudor, tergea del negro<br>
    sangue la tabe. Colla man posata<br>
    sul giogo de' corsier la Dea sì disse:<br>
    Tidèo per certo generossi un figlio<br>
    che poco lo somiglia. Era Tidèo<br>
    picciol di corpo, ma guerriero; e quando<br>
    io gli vietava di pugnar, fremea.<br>
    E quando senza compagnìa venuto<br>
    ambasciatore a Tebe io co' Tebani<br>
    ne' regii alberghi a banchettar l'astrinsi,<br>
    non depose egli, no, la bellicosa<br>
    alma di prima, ma sfidando il fiore<br>
    de' giovani Cadmei, tutti li vinse<br>
    agevolmente col mio nume al fianco.<br>
    E al tuo fianco del pari io qui ne vegno,<br>
    e ti guardo e t'esorto e ti comando<br>
    di pugnar co' Troiani arditamente.<br>
    Ma te per certo o la fatica oppresse,<br>
    o qualche tema agghiaccia, e tu non sei<br>
    più, no, la prole del pugnace Enìde.<br>
    Ti riconosco, o Dea (tosto rispose<br>
    il valoroso eroe), ti riconosco,<br>
    figlia di Giove, e di buon grado e netta<br>
    mia ragione dirò. Né vil timore<br>
    né ignavia mi rattien, ma il tuo comando.<br>
    Non se' tu quella che pugnar poc'anzi<br>
    mi vietasti co' numi? E se la figlia<br>
    di Giove Citerea nel campo entrava,<br>
    non mi dicesti di ferirla? Il feci.<br>
    Ed or recedo, e agli altri Achivi imposi<br>
    d'accogliersi qui tutti, ora che Marte,<br>
    ben lo conosco, de' Troiani è il duce.<br>
    E a lui la Diva dalle luci azzurre:<br>
    Diletto Dïomede, alcuna tema<br>
    di questo Marte non aver, né d'altro<br>
    qualunque iddio, se tua difesa io sono.<br>
    Sorgi, e drizza in costui gl'impetuosi<br>
    tuoi corridori, e stringilo e il percuoti,<br>
    né riguardo t'arresti né rispetto<br>
    di questo insano ad ogni mal parato<br>
    e ad ogni parteggiar, che a me pur dianzi<br>
    e a Giuno promettea che contra i Teucri<br>
    a pro de' Greci avrìa pugnato; ed ora<br>
    immemore de' Greci i Teucri aiuta.<br>
    Sì dicendo afferrò colla possente<br>
    destra il figliuol di Capanèo, dal carro<br>
    traendolo; né quegli a dar fu tardo<br>
    un salto a terra; ed ella stessa ascese<br>
    sovra il cocchio da canto a Dïomede<br>
    infiammata di sdegno. Orrendamente<br>
    l'asse al gran pondo cigolò, ché carco<br>
    d'una gran Diva egli era e d'un gran prode.<br>
    Al sonoro flagello ed alle briglie<br>
    diè di piglio Minerva, e senza indugio<br>
    contra Marte sospinse i generosi<br>
    cornipedi. Lo giunse appunto in quella<br>
    che atterrato l'enorme Perifante<br>
    (un fortissimo Etòlo, egregio figlio<br>
    d'Ochesio), il Dio crudel lordo di sangue<br>
    lo trucidava. In arrivar si pose<br>
    Minerva di Pluton l'elmo alla fronte,<br>
    onde celarsi di quel fero al guardo.<br>
    Come il nume omicida ebbe veduto<br>
    l'illustre Dïomede, al suol disteso<br>
    lasciò l'immenso Perifante, e dritto<br>
    ad investir si spinse il cavaliero.<br>
    E tosto giunti l'un dell'altro a fronte,<br>
    Marte il primo scagliò l'asta di sopra<br>
    al giogo de' corsier lungo le briglie,<br>
    di rapirgli la vita desïoso:<br>
    ma prese colla man l'asta volante<br>
    la Dea Minerva e la stornò dal carro,<br>
    e vano il colpo riuscì. Secondo<br>
    spinse l'asta il Tidìde a tutta forza.<br>
    La diresse Minerva, e al Dio l'infisse<br>
    sotto il cinto nell'epa, e vulnerollo,<br>
    e lacerata la divina cute<br>
    l'asta ritrasse. Mugolò il ferito<br>
    nume, e ruppe in un tuon pari di nove<br>
    o dieci mila combattenti al grido<br>
    quando appiccan la zuffa. I Troi l'udiro,<br>
    l'udîr gli Achivi, e ne tremâr: sì forte<br>
    fu di Marte il muggito. E quale pel grave<br>
    vento che spira dalla calda terra.<br>
    si fa di nubi tenebroso il cielo;<br>
    tal parve il ferreo Marte a Dïomede,<br>
    mentre avvolto di nugoli alle sfere<br>
    dolorando salìa. Giunto alla sede<br>
    degli Dei su l'Olimpo, accanto a Giove<br>
    mesto s'assise, discoperse il sangue<br>
    immortal che scorrea dalla ferita,<br>
    e in suono di lamento: O padre, ei disse,<br>
    e non t'adiri a cotal vista, a fatti<br>
    sì nequitosi? Esizïosa sempre<br>
    a noi Divi tornò la mutua gara<br>
    di gratuir l'umana stirpe; e intanto<br>
    di nostre liti la cagion tu sei,<br>
    tu che una figlia generasti insana,<br>
    e di sterminii e di malvage imprese<br>
    invaghita mai sempre. Obbedïenti<br>
    hai quanti alberga Sempiterni il cielo;<br>
    tutti inchiniamo a te. Sola costei<br>
    né con fatti frenar né con parole<br>
    tu sai per anco, connivente padre<br>
    di pestifera furia. Ella pur dianzi<br>
    stimolò di Tidèo l'audace figlio<br>
    a pazzamente guerreggiar co' numi;<br>
    ella a ferir Ciprigna; ella a scagliarsi<br>
    contra me stesso, e pareggiarsi a un Dio.<br>
    E se più tardo il piè fuggìa, sarei<br>
    steso rimasto fra quei tanti uccisi<br>
    in lunghe pene, né morir potendo<br>
    m'avrìa de' colpi infranto la tempesta.<br>
    Bieco il guatò l'adunator de' nembi<br>
    Giove, e rispose: Querimonie e lai<br>
    non mi far qui seduto al fianco mio,<br>
    fazïoso incostante, e a me fra tutti<br>
    i Celesti odïoso. E risse e zuffe<br>
    e discordie e battaglie, ecco le care<br>
    tue delizie. Trasfuso in te conosco<br>
    di tua madre Giunon l'intollerando<br>
    inflessibile spirto, a cui mal posso<br>
    pur colle dolci riparar; né certo<br>
    d'altronde io penso che il tuo danno or scenda,<br>
    che dal suo torto consigliar. Non io<br>
    vo' per questo patir che tu sostegna<br>
    più lungo duolo: mi sei figlio, e caro<br>
    la Dea tua madre a me ti partorìa.<br>
    Se malvagio, qual sei, d'altro qualunque<br>
    nume nascevi, da gran tempo avresti<br>
    sorte incorsa peggior degli Uranìdi.<br>
    Così detto, a Peon comando ei fece<br>
    di risanarlo. La ferita ei sparse<br>
    di lenitivo medicame, e tolto<br>
    ogni dolore, il tornò sano al tutto,<br>
    ché mortale ei non era. E come il latte<br>
    per lo gaglio sbattuto si rappiglia,<br>
    e perde il suo fluir sotto la mano<br>
    del presto mescitor; presta del pari<br>
    la peonia virtù Marte guarìa.<br>
    Ebe poscia lavollo, e di leggiadre<br>
    vesti l'avvolse; ed egli accanto a Giove<br>
    dell'alto onor superbo si ripose.<br>
    Repressa del crudel Marte la strage,<br>
    tornâr contente alla magion del padre<br>
    Giuno Argiva e Minerva Alalcomènia.</p>
    <hr>
    <table border="0" width="100%">
      <tr>
        <td width="25%" align="center"><a href="#alto"><img src="alto.gif" alt="Inizio pagina" border="0" WIDTH="44" HEIGHT="43"></a><br>
        <font size="1">inizio pagina</font></td>
        <td width="25%" align="center"><a href="indice.htm"><img src="indice.gif" alt="Indice" border="0" WIDTH="44" HEIGHT="43"></a><font size="1"><br>
        indice</font></td>
        <td width="25%" align="center"><a href="iliade04.htm"><img src="indietro.gif" alt="Indietro" border="0" WIDTH="45" HEIGHT="44"></a><br>
        <font size="1">indietro</font></td>
        <td width="25%" align="center"><font size="1"><a href="iliade06.htm"><img src="avanti.gif" alt="Avanti" border="0" WIDTH="45" HEIGHT="44"></a><br>
        avanti</font></td>
      </tr>
    </table>
    </td>
  </tr>
</table>
</center></div>
</body>
</html>
